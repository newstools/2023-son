SONLANDERS! ’n Cop skrik diep in die nag wakker met ’n gewapende persoon wat langs sy bed sit. Dié ou waarsku hom om nie die volgende dag ’n spesifieke moordklag te ondersoek nie. Indien hy versuim om aan die opdrag gehoor te gee, sal daar met sy dogtertjie afgereken word. En toe verdwyn die misterieuse man. Sommer net so. Daar bly ’n verdwaasde cop agter wat sal moet besluit tussen plig en familie. Geniet nou hoofstuk 2 van ELDRIDGE JASON se “Dood van ’n Tikkop”. VANOGGEND is ek laat vir werk. Aspris laat vir werk. Kyk, ander oggende kan ek eenvoudig nie uit die kooi uit kom nie. Hoe ouer ek raak, hoe meer besef ek die drank het vuiste wat seer slat. Maar hoor is mos ALTYD min! Die meeste oggende gee ek sommer die druk verkeer die skuld vir my laatkommery. Maar almal weet dis ’n liegstorie, want hier in Kaalville is karre skaarser as hoendertande. Kaalville... moet nou nie stoute idees kry nie, want daar is ’n redelik ordentlike verduideliking vir dié naam. En die skuld daarvoor kan seer sekerlik voor education se deur gelê word. Want sien, die ou wat destyds die naambordjie voor in die dorp moes maak, het duidelik nie die verskil geweet tussen “Carlville” en “Kaalville” nie. Laasgenoemde is toe tot groot verleentheid van die dorpsvaders by die ingang van die dorp opgerig. Die verkeerde bordjie het egter so viral soos ’n skinderstorie gegaan dat daar nie kans was om die naam reg te stel nie. Oom Carl Spannenberg, die eerste burgemeester na wie die dorp genoem moes word, moes maar sterk wees. Gerugte wil dit egter hê dat oom Carl altyd baie kaal langs die dorp se spruit gesien is met een of ander kerksuster. Ek hou my egter baie ver van gerugte af wat nie met bewyse gestaaf kan word nie. Anyway, ek is laat. Maar ek moes eers inspeksie by my huis doen. Dit pla my nou nog, want ek kan net nie uitfigure hoe my ongenooide gas toegang tot my huis gekry het nie. Daar is geen teken van gedwonge toegang nie, al my slotte en vensters is maar nog so afgeskeep soos wat ek al jare lank bly uitstel om dit te vervang. Van een ding is ek egter oortuig: hierdie was nie jou gewone, amateur-inbreker nie. Hierdie is ’n ou wat varsity toe gegaan het en skelmkunde gaan swot het. By either Pollsmoor of Voorberg se maksimum. En natuurlik cum laude geslaag het van skelm kan wees. Toe ek ons polisiestasie instap, is die plek halfleeg. Dit het vir my nog altyd simpel gevoel om so ’n groot gebou op te rig vir so ’n klein staff. Ek groet vir Josef by ontvangs. Josef is ’n ander soort dromer. Hy het altyd vroue se panties van die wasgoedlyne gesteel. Toe bekeer hy hom so dat sy stem glad verander. En nou, om op te maak vir sy kinky-sondes, werk hy vir spek en boontjies by ons ontvangsafdelding. So nou en dan gooi ons by as ons pay om vir Josef ’n pie of ’n ding te koop. Ons gee hom nooit genoeg geld laat hy sy eie panties kan gaan koop nie. Ek groet Josef net met ’n stywe kopknik. Nie nog baie dinge nie. Josef het ’n lang tong. Hy likes gesels. En skinder! Josef buzz die tralies vir my oop en ek stap af na my kantoortjie aan die einde van die gang. Daar waar die speurders sit. Oukei, die enigste speurder, want behalwe myself, is daar nie enige ander speurders nie. Ek het al die baas gevra om die bordjie “Speurtak” op my kantoordeur te verander na “Speurtakkie”. Dít maak mos meer sin. Ek skop my kantoordeur oop. Die ding kan lankal nie meer sluit nie. Die eerste ding wat my begroet, is die stapels dockets wat hul tong vir my uitsteek. Ek los my soveelste sug vir die oggend en wonder wat my besiel het om die polisiemag te betree. Ek skakel die rekenaar aan. Die ding vat altyd lank met ’n “Please wait”-wieletjie wat vyf tot tien minute lank kan draai. Ek wou net op my lendelam stoel gaan sit, toe daar ’n klop aan die deur is. Die eerste ding wat ek sien, is die spiky hare en ek raak sommer naar. Breyten Klaaste, my cluster-hoof, loer na binne. Ek likes Breyten net mooi niks. In fact, enige jong wat altyd loop of die roll-on onder sy blaaie nooit droograak nie, laat my moer strip. “Ek was al hoeveel keer hier,” sê Breyten. Hy likes altyd so dramaties wees. En hy ken nie van groet nie. F*kk*l maniere nie. “Maar toe jy gesien het ek is nie die eerste keer hier nie, toe hoef jy mos nie die ander kere kom kyk het nie.” Die woorde is uit voor ek die wag voor my mond kan bribe. Breyten gluur my aan. Ek maak dit ’n gluur virre gluur. My panga-kyke kan ook mos skerp wees. Wat dink hy dan? “Ek weet nie so mooi van jou nie,” blaas Breyten die aftog. “Dat jy nog ’n werk het, is ’n miracle. Die sake by die hof staan stil, want jy finish nie die ondersoekwerk nie. Maar nes ’n lastige vlieg, is jy nog steeds hier.” Ek vra stilletjies vir Liewe Jesus om die wiel te vat. Die wiel van my hande, want ek is diep lus om Breyten te verwurg. Ek sal die samelewing ’n guns doen. Almal sal vir my Black Label wil koop. Toe Breyten sien my moer-meter is so stukkend soos die WiFi hier by die werk, toe sak hy af: “Die bossy soek jou. Hopelik om jou uit te k*k oor jou laatkommery. “Hy sê jy moet dadelik na sy office toe kom. Daar is iemand by hom wat ek nie ken nie. Hopelik iemand van HR wat hier is om jou gat te kom fire.” En daar draai Breyten stomp om en stap weer uit. Maar nie voordat ek die blessie wat al hoe groter word, agter teen sy dif gesien het nie. Ja, dink ek. Spiky hare kan jou ook net so ver in die lewe vat. Breyten praat van fire, maar as ek hý is, dan fire ek my barber. Toe val dit my by. My gas van gisteraand het mos gesê ek gaan ’n saak kry teen... Ek loer na my horlosie. Amper 11:00. Ek voel hoe my hart vinniger beginte klop en weet dis nie net my onfiksheid se skuld nie. Ek weet nie of daai jong van laasnag met die helm gebore is nie, maar ek kry die gevoel dinge develop dan nou nes hy voorspel het. Ek kan nie help dat my voete sleep terwyl ek weer die gang afloop na my bevelvoerder se kantoor toe nie. Voor die deur, staar ek lank na die naambordjie. Brigadear (stet) Moses Langkop Sishlala. Die lewe kan onnodig versin wees, dink ek en skud my kop. Weet die “brigadear” met spelfout in sy ampstitel en al, dat sy ouers glad nie dear opgetree het met sy tweede naam nie? Die brigadier antwoord bulderend dat ek moet inkom. Hy is nog van daai old school-manne wat glo dat as hy hard praat, dan moet die riete bewe. Ek maak die deur oop en stap binne. Maar ek is skaars in die vertrek, toe sien ek die girly met die windskeef bril eenkant sit. Ek onthou haar. Sy is daai goose vannie DPP wat so nou en dan by die hof uitsteek. Die een wat my ongenooide gas van gepraat het...