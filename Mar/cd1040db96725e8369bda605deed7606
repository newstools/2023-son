INWONERS van Temper­ance Town in Gordonsbaai is tot in hulle diepste wese geskok oor die wrede moord Saterdag op ’n jong ma van drie minderjarige kinders. Die slagoffer, Nadia Lotts (32), is aangetref met ’n keel wat oopgesny is en daar was ook nog ’n steekwond aan haar nek. Inwoners het in skok ge­reageer met woorde soos “sy is soos ’n dier geslag”. Skokkender is dat die tragedie na bewering gebeur het ten aanskoue van haar drie minderjarige kinders. Die kinders is onderskeidelik twee, ses en agt jaar oud. Die gebeure het laat Saterdagmiddag plaasgevind. ’n Verdagte, glo die oor­ledene se boyfriend, het hom later aan die polisie gaan oorgee en ook na bewering ’n moordwapen ingehandig. Uitgeroep Kapt. FC van Wyk, ’n polisiewoordvoerder, het bevestig dat die moord omstreeks 17:30 op die Gordonsbaai-pad in die Strand plaasgevind het. Die polisie is na die toneel uitgeroep. Met hul aankoms is Lotts se lyk aangetref met haar keel wat afgesny is. By nader ondersoek is ook bevind dat daar nog ’n steekwond aan haar nek is. Sy is op die toneel dood verklaar. “’n Man, bekend aan die vrou, het homself by die polisiestasie gaan oorgee.” Wat inwoners die meeste skok, is dat die tragedie ten aanskoue van die kinders afgespeel het. Die polisie meen die oorsaak van die moord was dat daar ’n rusie tussen die twee ontstaan het.