TEMBA Bavuma is nou 'n Suid-Afrikaanse toetskrieket-kaptein met reeks-oorwinning agter die blad. En wat ’n massiewe bydrae het die kaptein nie self gemaak tot sy span se oofrwinning met 284 lopies in die tweede toets teen die Wes-Indiese Eilande op die Wanderers in Johannesburg nie. Suid-Afrika het daarmee die reeks met 2-0 beklink, maar die naam Temba Bavuma is nou op al wat 'n SA ondersteuners se lippe sal wees. Dit, nadat Bavuma se 173 lopies in die Proteas se tweede beurt 'n klinkende rol in dié sege gespeel het en die tuisspan gehelp het om 321 lopies in hul tweede beurt aan te teken. Die Windies moes 391 lopies aanteken vir 'n oorwinning in hul tweede beurt (hulle eerstebeurt telling was 251), met die Proteas se voorsprong van 69 lopies wat bygereken moes word. Die Windies is in hul tweede beurt vir 'n skamele 106 lopies uitgeboul, met die draaiboulers Simon Harmer (3/45) en Keshav Maharaj (2/4), sowel as die naatbouler Kagiso Rabada (2/19) wat op die vierde dag se oggendsessie die hart uit die Windies se jaagtog vir die wenlopies kom ruk het. Gerald Coetzee (3/37) het met sy naatboulwerk ná middagete die Windies se stertkant-kowlers kom uitknikker. Maar hierdie was beslis 'n toets wat baie anders kon uitgedraai het, was dit nie vir Bavuma se vasskop in die Proteas se tweede beurt nie. Veral toe dit gelyk het asof die tuisspan 'n insinking met die kolf gaan beleef, en die Windies die geleentheid gegun sou word om te wen, en dan die louere vir die reeks te deel. Bavuma was egter nog altyd 'n man vir so 'n krisis, en het dit weereens bewys deur sy hoogste telling nog in toetskrieket aan te teken. Dit was die Protea-kaptein se eerste honderdtal in toetse vir sewe jaar, en een wat verskeie van sy kritici se monde gesnoer het, oor of hy verdien om vir sy land te speel en selfs te lei. "Ek is baie tevrede," het Bavuma gesê. "Soos ek gister gesê het, was ek al voorheen in situasies sos dié, waar ek moes inkom en die span help, maar die groot verskil was dat ek nou kon inkom en hierdie een in 'n groot telling convert. "Vanuit 'n persoonlike oogpunt, gaan daar hopelik nou meer daarvan wees, maar nie altyd wanneer ek met die telling op 10/2 moet instap nie, en meer wanneer ek goeie beginne na groter tellings kan neem." In terme van die taktiek van twee draaiboulers kies op 'n kolfblad wat tradisioneel meer in die guns van naatboulers tel, meen Bavuma dit was so ietwat van 'n gamble, maar dat die span opgestaan het en almal hul rolle vervul het om 'n oortuigende sege oor die Windies te behaal. Aiden Markram is as die Speler van die Reeks aangewys vir sy honderdtal in die eerste toets en 96 lopies in die Proteas se eerste beurt in die tweede. Bavuma is welverdiend as die Speler van die Wedstryd in die tweede wedstryd aangewys. Die aandag skuif nou na die witbalreekse tussen dié twee lande, met die eerste van drie ODI-wedstryde wat Donderdag in Oos-Londen (Buffalo Park) beslis word. Die tweede ODI (Saterdag, 18 Maart) word ook op Buffalo Park beslis, met die derde, Dinsdag 21 Maart in Potchefstroom. Die T20I-reeks se eerste twee wedstryde (25 en 26 Maart) word in Centurion (Tshwane, SuperSport Park) beslis en die derde (28 Maart) is vir die Wanderers geskeduleer.