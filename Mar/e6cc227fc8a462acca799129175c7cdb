NOG ’n moord die afgelope naweek in die Swartland-area het inwoners geskok. ’n Man van Abbots­dale, by Malmesbury, is vermoor deur ’n ou wat glo aan hom bekend was. Hiryem Engelbrecht (35), ’n pa van twee, is Sondagmiddag in Jakarandastraat gesteek, waarna die Rasta-man tot by ’n vriend se huis gehardloop en inmekaar gesak het. Intussen is ’n verdagte, wat loopplek na sy slagoffer se huis gemaak het, gearresteer. Hy het Dinsdag in die Malmesbury-landdroshof verskyn op aanklag van moord. Reeva November, Engelbrecht se eks-meisie en ma van sy twee kinders, vertel sy staan sedert sy moord met ’n swaar hart soggens op. November vertel sy kom die afgelope 11 jaar met Engelbrecht aan en dis moeilik vir haar om sterk te bly vir hul ses- en negejarige kinders. “Hiryem is ’n Rasta-man wat in baie se harte ingekruip het. “Ons twee het verhuis uit Malmesbury na Abbotsdale vir ’n beter lewe en toekoms. Dinge het nie uitgewerk tussen ons nie en ek het weer huis toe getrek na my ouers. “Hiryem het agtergebly, maar ons het nog altyd goeie bande met mekaar ter wille van ons seuns,” vertel November. Sy het bygevoeg dat Engelbrecht hardwerkend was om na sy seuns om te sien. November vertel daar kom al ’n geruime tyd ’n stryery en bakleiery tussen die oorledene en verdagte aan. Sy sê haar kinders se pa het nie verdien om só te sterf nie. Die gebroke vrou vertel sy weet nie wat dié keer tot die stryery aanleiding gegee het nie. Ruaan Jantjies (25), ’n vriend van Engelbrecht, sê hy kan baie vertel oor die verdagte en die voorval, maar wag maar vir die howe om hulle gang te gaan. Jantjies vertel hy en Engelbrecht het op ’n kol ’n plek gedeel totdat hy sy wendyhuis aan die oorledene gegee het toe hy (Jantjies) by sy meisie ingetrek het. “Ons het soos broers geraak toe ons die plek gedeel het en kon sommer baie diep geselsies gehad het oor dinge. “Bendo, soos ons hom genoem het, het diep spore in die gemeenskap van Abbotsdale getrap. “Ek het gemengde gevoelens oor wat met die verdagte moet gebeur, maar laat die hof besluit oor sy lot. Ons kan mos nie die reg in eie hande vat nie,” vertel Jantjies ontsteld. Volgens November is haar kinders se pa twee keer in die bors gesteek. Die verdagte, ’n eerste oortreder, sal op 15 Maart weer in die Malmesbury-landdroshof verskyn vir ’n borgtog-aansoek.