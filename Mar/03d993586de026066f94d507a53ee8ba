’N ONTSTOKE groep klubs van die Westelike Provinsie-Rugbyunie (WPRU) beplan Saterdag ’n optog by die Cape Town Stadium. En al gaan dit voor die United Rugby Champion­ship-kragmeting tussen die Stormers en die Sharks plaasvind, is dit nie teen die Stormers gemik nie. Die beplande protes-aksie gaan eerder oor om die SA Rugbyunie (Saru) se voortgesette administrasie van die provinsie teen te staan. Saru het in 2021 beheer oor die Westelike Provinsie en sy professionele franchise, die Stormers, geneem ná die unie se verval in beweerde wanadministrasie. Die land se rugbybeheerliggaam het ingegryp en die voormalige CEO van SA Rugby, Rian Oberholzer, aangestel om beheer te neem. Dié besluit het nou sy sterkste teenstand tot nog toe gekry aangesien sowat 60 klubs beplan om hul misnoeë uit te spreek teen wat hulle “die onregverdige administrasieproses deur Saru” noem. Volgens die organiseerders van die protes is hierdie “nie ’n stryd teen hul geliefde rugbyspan, die Stormers nie.” Dié groep wil ’n paar dinge opklaar wat onlangs in die media, volgens hulle, verkeerd voorgestel is. Woordvoerder “Ons, die rugbymense van die Wes-Kaap, wat die grootste kwekery van rugbytalent in Suid-Afrika verteenwoordig, praat vandag met een verenigde stem en sê: Beëindig die Saru-administrasie, want WP is niemand se cash cow nie,” het Sedick Crombie, die groep se woordvoerder gister aan Son gesê. “Die klubs gaan reeds gebuk onder finansiële druk. “En om die familie se silwerware te verkoop soos wat Saru nou wil doen, kan baie van ons klubs se doodskoot wees. “Ons kan nie toelaat dat dit gebeur nie. “Ons sien ’n algehele afwyking van die oorspronklike ooreenkoms tussen die Westelike Provinsie en Saru. “Die original plan was dat Nuweland ontwikkel moes word vir ’n volhoubare inkomste-stroom vir die klubs en die franchise. “Elke dag wat onder Saru se administrasie verbygaan beteken meer betalings aan Saru, en minder geld vir WP-Rugby. “Ons doen ’n beroep vir die staking van alle finansiële besluite sodat ons nie die nadelige effek daarvan erf nie, insluitend die ooreenkomste oor die gebruik van die Cape Town Stadium, potensiële ekwiteitsvennote, en die Nuweland en ander eiendomstransaksies.” Saru het gister aan Son gesê hy is nie heeltemal op hoogte van die besonderhede van die saak nie en sal verder kommentaar lewer wanneer hy weet wie of watter klubs die protes-aksie van stapel wil stuur.