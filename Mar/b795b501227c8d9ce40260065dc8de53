DRIE metro-cops van Ekurhuleni is gearresteer vir die diefstal van sigarette ter waarde van R25 000 by 'n supermark in Benoni. Verlede jaar in Julie het die beamptes na bewering 'n soek-operasie gaan doen by 'n supermark in die Rynfield-buurt en beslag op bokse gelê van 'n winkeleienaar wat later gearresteer is. Die beamptes is deel van die Boksburg se gespesialisseerde eenheid vir Truck Hijackings, en is Vrydag deur die Onafhanklike Polisiedirektoraat (OPOD) gearresteer. 'n Woordvoerder van OPOD, Lizzy Suping, sê die verdagtes het die aangehoudene na bewering ook van R200 en sy selfoon beroof en hom laat gaan. "Hulle het die sigarette in een metro-polisievan gelaai terwyl die verdagte in 'n ander metro-polisiekar gesit is. Hulle het na bewering ook die kamera in die winkel afgesit. "Die beamptes het na Northmead gery met die indruk dat die man gearresteer is. "Hulle het die twee bokse sigarette by die Benoni-polisiestasie ingeboek en volgens hulle waarskuwingsverslae, is gesê hulle het die sigarette by 'n onbekende eiendom gekry en die eienaar is ook onbekend omdat hy weggehardloop het toe hy hulle sien." Suping sê die beamptes het ook nie 'n saak oopgemaak nie. Hulle sal in die hof verskyn op aanklagte van diefstal, ontvoering, afpersing en regsverydeling. 