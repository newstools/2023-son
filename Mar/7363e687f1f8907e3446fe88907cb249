DAAR is nie baie krieketafrigters wat kan brêg dat hulle in een seisoen drie verskillende spanne afgerig het nie. Dit is egter die eer wat JP Duminy, huidige coach van die Boland Rocks, straks beskore is. Alle aanduidings is dat die 38-jarige Duminy die volgende stap in sy loopbaan as beroepsafrigter gaan doen wanneer hy die pos van kolf­afrigter van die Suid-Afrikaanse krieketspan opneem. Duminy, wat 326 internasionale wedstryde (46 toetse, 199 ODI’s en 81 T20’s) vir die Proteas gespeel het, gaan glo sy afrigterspos by die Paarl Rocks verlaat om by Shukri Conrad se toetskrieketspan aan te sluit. Duminy is aan die begin van die huidige seisoen as die Rocks se coach aangestel. Hy was ook in beheer van die Paarl Royals in die eerste weergawe van die SA20-reeks. Hy het ook kort nadat hy sy interna­sionale loopbaan as speler beëindig het, as kolfafrigter van die Lions ’n stint gedoen. Hy was ook lid van die ondersteuningspan van die Proteas toe hulle aan die 2021 T20 World Cup in die Verenigde Arabiese Emirate deelgeneem het. As Duminy die Rocks verlaat, sal hulle vir die derde keer in drie seisoene ’n nuwe afrigter moet soek. Adrian Birrell het die pos in die 2021-’22-seisoen beklee. Birrell het bedank om ’n pos in Engeland op te neem. Onder sy beheer het die Rocks die nasionale T20 -reeks gewen. Duminy het toe die leisels oorgeneem. Die Rocks speel vanaf Sondag op Bolandpark in die Paarl hulle voorlaaste 4-day Series-wedstryd teen die Lions. Intussen het die Lions Woensdag op die Wanderers die Westelike Provinsie met 28 lopies geklop.