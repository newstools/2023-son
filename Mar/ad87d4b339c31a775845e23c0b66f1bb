HAAI, Sonlanders! Die aanvallige DPP-beampte Lucinda Harris is ’n moeilike nooientjie en val nie vir ons ou se grappies nie. Sy is net daar vir één mission: Die vermoorde tikkop met die ryk, invloedryke ouers se moordsaak moet ondersoek word. En weier ons ou, gaan hy gefire word. Ons onwillige speurder stem teen sy sin in, wel wetend dat sy dogtertjie se lewe dan bedreig word. Is hierdie iets waaroor hy ever-sorry gaan wees? Geniet nou hoofstuk 4 van ELDRIDGE JASON se “Dood van ’n Tikkop”. SPYT kom altyd te laat. Dis nooit betyds nie. Spyt is nooit betyds soos daai jong wat die krag afskakel vir load shedding nie. En dis nog nie eens vyf minute later nie, of ek is al klaar spyt dat ek ingestem het om die saak te behartig. Kom ons wees ook maar eerlik: Ek het nie veel van ’n keuse gehad nie. Ek is dan gedreig dat ek gefire sal word as ek die saak nie aanvaar nie. Weet julle hoe moeilik dit is om steeds lief vir suip te bly as jy nie geld het om vir jou dop te kan koop nie? Om nie eens van papgeld te praat nie. My eks gaan my ry op die manier wat g’n man gery wil wees nie. Ek sit in my kantoor en gaan deur die lêer wat Lucinda by my gelos het. Ons het afgespreek dat ek haar later in die Kaap gaan kom sien, toe vat sy die pad. Glo om reëlings vir my verblyf te gaan tref. Ek wou maar nie ’n grap maak deur te sê ek sal sommer by haar bly nie. Ek het mos al klaar gesien daai goose hou nie van my jokes nie. Ek staar na die prentjie van Geo Louw. ’n Ordentlike klong. Of so lyk hulle mos almal voor die tik-lollie hulle volgende beroep word. Maar ek judge nie. ’n Paar jaar gelede moes ek self by ’n rehab ingeboek word toe ek te veel daarvan gehou het om undercover by drug dens uit te hang. Daai jare kon ek mos self nie wag dat my skof moes klaarmaak sodat ek ook ’n paar hits kon gaan slaan nie. So, laat ek my nie vals kom hou nie: Ek het ook maar lekker getik laat ek hik, en later ice cream-lorries diep in die nag ge-overtake wat glad nie bestaan het nie. Tokkies vang will humble you. Geo Louw het in die granny flat agter in sy ouers se jaart gebly. Volgens die verklaring van sy ma was hy deur die dag maar skaars. Maar saans het sy plekkie se ligte heelnag gebrand dat die duiwel ook nie slaap kon inkry nie. Toe sy ma hom drie dae nie gewaar nie, het hulle gaan ondersoek instel en hom dood in sy bed aangetref. Die aanvanklike vermoede was dat hy aan ’n oordosis dwelms dood is. Ek loer na die nadoodse ondersoek se toksikologie-verslag opgestel deur dr. Daantjie Hamper. Ek ken vir dr. Daantjie. Dis ’n patoloog wat ’n ordentlike werk doen. Ek het nog nooit iemand anders teëgekom wat so gemaklik met die dooies kan werk soos dr. Daantjie nie. Elke keer as ek hom iewers raakloop, kla hy altyd hy is diep spyt sy vrou is nie dood nie, want dan sou hulle beter met mekaar oor die weg kom. Dr. Daantjie het gevind dat prikmerke op Geo se liggaam ooreenstem met die toediening van ’n spuitnaald. ’n Groot hoeveelheid heroïen is in Geo se bloedvlakke gevind — hoewel almal kan getuig dat sy drug of choice altyd tik was. Volgens dr. Daantjie se verslag kon Geo nie self die dwelms toegedien het nie, want hy was reeds dood. Sy nek dodelik en akkuraat gebreek. En baie beslis nie as gevolg van ’n gly en val nie. Verder is daar niks van hulp in die docket nie. In dr. Daantjie se verslag word bevind dat daar g’n manier op aarde is dat ’n dooie tikkop homself per ongeluk met heroïen kan doodspuit nie, maar daar was geen ander leidrade op die toneel nie. Geen gedwonge toegang, geen venster of deur wat oopgebreek is, geen verdagte voetspore buite die granny, geen footage van die gesin se CCTV-kameras wat wys hoe iemand dalk oor hul muur spring nie ... kaal niks! Hierdie is ’n saak waarin jy ’n naald sal moet soebat om hom op te hou wegsteek in die hooimied. Hierdie is om mos van my te verwag om van water drank te maak, dié. ’n Klop aan my deur laat my gesteurd opkyk. Breyten Klaaste. Ai tog, gee my asseblief net iemand anders se stel valstande waarmee ek my polse kan afkou! “Aauw, ek hoor die man gaan Kaap toe?” Ek hoor die jaloesie in sy stem. Breyten is een van daai boejongens wat nooit genoeg van die Kaap kan kry nie. Toe ek my nie verwerdig om hom te antwoord nie, gaan hy voort: “Ek hoop jy gaan vir my Kaapse lekkers saambring.” En daar gaan my bietjie wilskrag om hom soos ’n stopstraat in Philippi te ignoreer. “Man, dieselfde lekkers wat hier in Kaalville is, is in die Kaap ook. “Dis net as jy nie ’n lekker mens is nie en eintlik maar f*kk*l gewoond is, dat jy sal dink dat die Kaap se lekkers anders smaak.” Breyten gee net ’n skaapagtige glimlag. Weet ook mos maar swaar wanneer hy beledig word. “Ek wens ek kon aan so ’n high pro­file-saak werk.” En daar steek sy jaloesie met onderrok en al uit. “Ek dink ek sou nogal naam gemaak het.” “Het jy dan nie al klaar ’n naam nie?” Die wag voor my mond weet ook net hoe om my in die steek te laat. Maar ek spring Breyten voor nog voordat hy met ’n comeback kan opkom: “Ek het baie werk hier. So, as daar niks anders is nie, sal ek die rus en stilte van hierdie space geniet. “Ek moet anyway direk verslag doen aan die nasionale minister van Polisie.” Breyten se oë rek groot, maar nie so groot soos die jaloesie wat sy hele ronde gesig vol lê nie. “Jislaik, jy darem, Jakkals,” sê hy en rol sy oë, skud sy kop en stap dan by die kantoor uit. Dis reg, ek is Jakkals. Eintlik maar Jacques Als, soos wat dit op my ID staan, maar Jakkals is ’n naam wat my al van laerskooldae volg. Ek wil net weer my volle aandag aan die docket voor my gee toe my selfoon lui. Ek kyk gesteur na die selfoonskerm. Private number. Met die afwagting dat iemand weer een of ander life policy aan my wil verkwansel, beantwoord ek die oproep. Maar ek maak my laat, baie laat ... “Ek dog ek was clear in my instruction,” sê die stem. Ek herken dadelik die stem as dié van die jong wat by my plek ingebreek het. “So, jy kam jou hare so? Is jy dan so lus vir Kaap toe kom dat jy jou eie kind se lewe in gevaar wil sit? “Gaan jy maar aan. Ons wag vir jou hier in die Kaap. Jy wil mos nie hoor nie.” Toe beëindig die jong die oproep en ek sit daar en wonder wat my hare-kammery dan nou met die prys van eiers te doen het. Maar ek besef ook dat die trippie Kaap toe veel meer gaan inhou as net Kaapse lekkers eet...