DIT wil voorkom asof Graduate-straat in Belhar graad gevang het in riool. In dié straat staan daar gereeld damme vol water wat glad nie lekker ruik nie. Inwoners kla al sedert November verlede jaar oor dreine waarin riool opstoot en dan in die pad vloei. Daar is al ’n klompie klagtes hieroor gemaak – en van die inwoners het reference numbers van die City of Cape Town as bewyse hiervan. Maar steeds loop die riool in die straat. Die 63-jarige Marthinus Conradie vertel: “Ek en my familie bly in die Military Veterans Village, in Extention 8. “Reg voor my deur is ’n walg­like rioolstroom wat verskriklik stink en ons mense baie siek maak. “Ek moes twee keer my twee kleinkinders dokter toe vat vir virus-infeksies. “Die situasie is al talle kere aan die City gerapporteer en voorstelle is ook al gemaak. “My voorstel aan die Stad was dat een van ons inwoners opgelei kon word om die pomp weer aan te skakel indien dit sou afskakel as gevolg van die load shedding. “Maar alles het op dowe ore by die Stad Kaapstad geval. Ek self is bereid om dit te doen.” Van die bure het ook kom kla hoe hulle sukkel om dag-in en -uit met die stank te leef. Die kern-rioolpompstasie is in die area net so twee strate weg van waar die probleem is. Son het sedert Woensdag navrae na die Stad gestuur om kommentaar te kry, maar teen druktyd is nog nie daarop ge­reageer nie.