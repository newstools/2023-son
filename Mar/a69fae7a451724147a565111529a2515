JUNIOR Makabu se voorspelling dat hy Badou Jack se neus, kakebeen én ribbes sou breek, het in sy gesig ontplof. Jack, ’n Sweed, het Saterdagaand in Saoedi-Arabië die nuwe tussengewigbokskampioen van die WBC geword toe hy Makabu in die 12de ronde met ’n TKO verslaan het. Makabu is in die vierde en 11de ronde platgeslaan. En in die laaste ronde het die skeidsregter, Mark Lyson, die geveg ná 54 sekondes stopgesit om Makabu verdere straf te spaar met die Suid-Afrikaner teen die toue. Dit was ’n meesterlike vertoning deur die 39-jarige Jack en dit was ook sy derde wêreldtitel in drie afdelings. Jack het met dié vertoning gewys hy is nog nie oor die muur nie en dat hy op sy ouderdom steeds ’n gevaar­like teenstander is. Dit was maar net Makabu (35) se derde nederlaag in 32 gevegte. Hy sal waarskynlik ’n rematch vra. Afgerig Voor die kragmeting het Tommy “Two Guns” Oosthuizen gesê Makabu moet sy geveg wen om later teen hom in die kryt te klim. Oosthuizen se loopbaan het nou ’n tweede asem gekry deurdat hy deur Sean Smith afgerig word. Oosthuizen het ook lus om Kevin Lerena se titel van hom af te neem.