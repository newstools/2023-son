DIE Stormers het Saterdag hul 21ste agtereenvolgende oorwinning in die United Rugby Championship (URC) op hul tuisveld behaal. Coach John Dobson se span het in die proses ook vir die eerste keer in sy geskiedenis al die SA spanne weg en tuis geklop. Dit was nie een van hul beste vertonings nie, maar die Kapenaars het uiteindelik met 29-23 as oorwinnaars uit die stryd getree nadat hulle rustyd 19-6 voor was. Die verdedigende URC-kampioen het die game in al die afdelings van die spel in die eerste helfte oorheers, maar het lelik in die tweede helfte weggeval waar hulle nie al hul kanse benut het nie. Die Kapenaars het in die eerste helfte drie keer agter die Sharks se doellyn gaan draai met drieë deur Sacha Feinberg-Mngomezulu, Ben Jason-Dixon en Clayton Blommetjies. Al wat die Sharks vir hulle moeite kon wys was twee strafdoele deur hul kaptein, Curwin Bosch.In die tweede helfte het Blommetjies weer gaan score nadat Manie Libbok met ’n puik dwarsskop vorendag gekom het. Die bal het verkeerd gespring vir Angelo Davids wat ’n hand bygekry het, maar kon dit nie druk nie. Blommetjies was egter byderhand om die Stormers se vierde vyfpunter te score. Coach Neil Powell se span het egter met ’n puik terugvegpoging vorendag gekom toe die plaasvervanger-vleuel Yaw Penxe twee minute later ’n mooi agterlynbeweging gaan afrond het vir die besoekers se eerste drie. Die sterk binnesenter Rohan Janse van Rensburg het in die 65ste minuut oor die doellyn gestoomroller vir die Durbaniete se tweede drie. Die Stormers het sake moeilik vir hulself gemaak toe die plaasvervangers-stut Sazi Sandi met ’n geelkaart in die 75ste minuut gepos is. En toe die skrumskakel Grant Williams deur die Stormers se lynstaan gebars het vir ’n skitterende solo-drie het, het dit die besoekers weer binne trefafstand gebring. Die Stormers se vleuel Seabelo Senatla het probeer om Williams te stuit deur hom te pootjie. Hy is ook koelkas toe gestuur. Dit het beteken dat sy span die game met net 13 spelers op die veld moes klaarmaak. Die Stormers moes hierna hul keer ken, maar ’n strafdoel in die doodsnikke deur Libbok het egter seker gemaak van die sege. Puntemakers: STORMERS - drieë: Sacha Mngomezulu, Ben-Jason Dixon; Clayton Blommetjies (2); doelskoppe: Manie Libbok (3); strafdoel: Libbok. SHARKS - drieë: Yaw Penxe, Rohan Janse van Rensburg, Grant Williams; doelskop: Curwin Bosch; strafdoele: Curwin Bosch (2).