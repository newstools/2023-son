DIE agt spanne wat aan vanjaar se Curriebeker Premierliga deelneem, het ’n groot taak op hande. Nie net word daar vanaf vandag gespeel om te bepaal wie die beste provinsiale rugbyspan in die land is nie. Daar moet ook deur die agt deelnemers bewys word dat hierdie kompetisie — wat ouer as ’n eeu is — van die Suid-Afrikaanse Rugbyunie (Saru) nog genoeg skop het om belangstelling te lok. Verlede jaar se verrassende verowering van dié titel deur die Pumas sou beslis die grondslag gelê het vir meer ondersteuners om na stadions te stroom en hulle plaaslike helde in aksie te sien. Jammerlik sal die land se voorste spanne weereens dié kompetisie gebruik om die diepte van hulle groepe vir deelname aan die United Rugby Championship (URC), Heineken Cham­pions Cup en European Challenge Cup uit te bou. Daar kan dus maar weer verwag word dat van die tradisionele kleiner unies die pas sal aangee. Ongeleë Al die aksie skop vandag af wanneer verlede jaar se finalis, Griekwas, die Cheetahs in Kimberley verwelkom. Ongelukkig skop dié kragmeting op ’n baie ongeleë tyd af. Dít is wanneer die meeste rugbyliefhebbers nog daai laaste ure by die werk sit en inwag voor tjaila-tyd. Hopelik sal Griekwa-park se 11 000 sitplekke darem vir ’n groot genoeg skare sorg om vir ’n byna perfekte afskop te sorg. Die groot vraag bly egter watter aptyt die vier groot unies se ondersteuners vir Curriebeker-rugby het. Veral omdat hulle nou al sedert November op URC-, Champions Cup- en Challenge Cup-wedstryde getrakteer is. Die antwoorde hierop sal verskaf word wanneer die Sharks die Griffons by Kings Park verwelkom en die Lions op Ellispark teen die Westelike Provinsie te staan kom. En dan ook Sondag wanneer die Bulls die Pumas op Loftus Versfeld pak. Al dié wedstryde kan egter ook deur rusbank-ondersteuners regstreeks op SuperSport Rugby (211) gevolg word. Curriebeker Premierliga-wedstryde: VANDAG 15:55: Griekwas t Cheetahs MÔRE 13:25: Sharks t Griffons 15:30: Lions t Westelike Provinsie SONDAG 12:55: Bulls t Pumas