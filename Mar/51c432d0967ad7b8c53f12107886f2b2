GEORGE. — Hy is seker die ongelukkigste ryloper... ooit. ’n Man (46) wat homself net as “Moses” wil identifiseer, sê hy is binne die bestek van ’n week drie keer beroof terwyl hy besig was om te ryloop. Route 339 is bekend vir sy natuurskoon en asem­rowende uitsigte en strek tot by Uniondale. Moses sê hy moet elke dag ryloop om die sowat 60 kilometer na sy werksplek af te lê. Volgens Moses is hy in die eerste voorval beroof enkele minute nadat ’n motoris hom op die toneel afgelaai het. Hy is toe deur drie jongens, gewapen met messe, van sy selfoon en ’n keppie beroof. Kort daarna is Moses in die volgende voorval van sy geld en tekkies beroof toe twee mans uit die bosse te voorskyn gekom het. In die jongste voorval het drie mans hom beroof van sy groceries, geld en ’n belt. ’n Moedelose Moses vertel: “Ek is down en out oor hierdie rooftogte. “Ek voel hulpeloos. Hierdie area is baie afgeleë. “Daar is nie publieke vervoer wat hier operate nie, en ek sukkel om by my werk in George uit te kom. “Ongelukkig is ek die enigste mens by my werk wat hierdie roete travel en ek kan nie my werk los nie, want ek het kinders vir wie ek moet sorg en rekeninge wat betaal moet word.” ’n Plaaswerker in die omtes, Tollie Rollins, sê nie baie mense ryloop meer op die spesifieke spot nie juis omdat dit soveel gevaar inhou. “Hierdie is ’n landelike area en hier ry g’n taxi’s nie. “Jy is ’n target as jy alleen hier staan en hike,” het Rollins gesê. Denzil Cassie sê hy ry elke oggend die spesifieke roete George toe. Cassie het gesê: “Dié roete hou gevaar vir rylopers in, want dit is baie afgeleë. “Ek gee soms vir hikers ’n lift George toe, want hulle het nie ander opsies nie. “Daar moet regtig gekyk word om publieke vervoer op hierdie roete re kry vir veral plaaswerkers, want dit is nogal ’n hele distance om van hier af tot in George te kom.”