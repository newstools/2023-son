NÁ DIE opspraakwekkende en wrede moord op Nadia Lotts (32), het Charles Appollis (33), Dinsdag in die Strand-landdroshof vir dié moord verskyn. Lotts, die ma van drie minderjarige kinders, is Saterdag dood aangetref. Mense het die toneel as grusaam beskryf, met haar keel wat afgesny is en nog ’n wond aan haar nek. Kapt. FC van Wyk, ’n polisiewoordvoerder, het gesê die voorval het op die Gordonsbaai-pad by die Southfork- woonbuurt in Strand plaasgevind. Hy sê ’n man het homself by die polisie in Strand gaan oorgee. Verhouding Die polisie het toe ondersoek gaan instel en die vrou aangetref waar sy langs die pad lê, met die gruwelike wonde aan haar keel. Die nuus oor haar wrede dood het Sondag soos ’n veldbrand op sosiale media versprei. Op die platforms is bewerings gemaak dat die slagoffer in ’n baie stormagtige verhouding was. Die gemeenskap gaan ’n petisie opstel dat Appollis nie op borgtog vrygelaat word nie. Luidens inligting is hy juis ’n maand gelede op borgtog uit vir ’n aanklag van poging tot moord. Die saak is tot Vrydag (10 Maart) uitgestel wanneer die borgtog-verhoor sal plaasvind. Geen begrafnisreëlings vir Lotts is nog bekend nie.