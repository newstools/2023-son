WOLSELEY. – Graad 8-leerders van die Breërivier Sekondêre Skool in Worcester het steeds geen busvervoer nie. Son het nog onlangs berig oor die leerders wat net die heel eerste dag van die nuwe skooljaar by die skool was. Steeds is die kinders baie bekommerd en hulle ouers is senuweewrakke. Van hierdie leerders het die afgelope week aan Son gesê dat hulle nou baie bekommerd is, en hier is die eksamen alweer op hande. Junic van Wyk (16) sê sy en haar skoolmaats trek nog elke oggend vir skool aan en wag dan vir die bus, wat uit Wolseley moet kom. Pure verniet. Die leerders is almal van plase in die omgewing. Kylie Visagie sê ander leerders word wel deur die bus driver opgetel, maar hy weier glo om hulle ’n lift na die skool te gee. Monique Mphao (16) sê hulle verloor baie skoolwerk en weet nie of hulle gaan slaag nie. “Ons het geen ander middel van vervoer nie en ons smeek nog elke oggend daai oom om ons ’n lift te gee,” het ’n erg teleurgestelde Mphao aan Son gesê. Onregverdig Die ouers sê hulle staan ook party oggende en die bus inwag sodat die driver hulle in die bus sal toelaat. Johan Gertse, ’n ouer, sê dat dit baie onregverdig is van daai driver om nie die kinders op te laai nie. “Ons het nie vervoer om self onse kinders na die skool te neem nie,” het Gertse gesê. Gertruida Mphao sê hulle self was ook al in kontak saam met die eienaar van die busdiens, maar volgens die eienaar moet die kinders ’n geleentheid skooltoe kry. Millicent Merton, ’n woordvoerder by die Wes-Kaapse Departement van Onderwys (WKOD), het aan Son gevra om die name van die leerders te verskaf. Teen druktyd het Merton egter nog nie kommentaar gelewer oor hierdie aangeleentheid nie.