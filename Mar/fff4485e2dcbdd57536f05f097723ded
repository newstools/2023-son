DIE voormalige Suid-Afrikaanse amateur-swaargewigbokskampioen Jason Phaal maak sy op 24 Maart sy beroeps-debuut op ’n toernooi van Jackie Brice by die Sunningdale-sportkompleks in Milnerton. Phaal, wat in bokskringe as Frikkie bekend is, was as amateur onstuitbaar en daarom word hoë verwagtinge van hom gekoester in die geld-kryt. Hy kom oor vier rondes in die junior swaargewigafdeling teen ’n bokser van Kraaifontein te staan, wie se naam nog nie bekend is nie. Phaal het vroeër in sy loopbaan gesê hy wil groot hoogtes bereik en kry nou die kans om sy fenomenale talent uit te stal. ’n Ander bokser wat sy debuut maak, is Brandon Booysen, wat oor vier rondes in die junior kapokgewigafdling teen Zusiphe Panci boks. In ’n ander geveg waarin die vonke behoorlik kan spat, pak twee Kaapse boksers mekaar in die super-middelgewigafdeling oor ses rondes. Jimmy Mabundji en Alex Kabangu, is manne wat uit die staanspoor die uitklophou probeer plant en aanhoudend kombinasiehoue slaan. In die hoofgeveg verdedig die Brit Katie Healy haar WBF vrouetitel in die super-kapokgewigafdeling. Met so min tyd oor voor die toernooi, is dit uiters vreemd dat haar teenstander nog nie aangekondig is nie. Healy het die titel in 2022 gewen toe sy Suid-Afrika se Matshidiso Mokebisi verslaan het.