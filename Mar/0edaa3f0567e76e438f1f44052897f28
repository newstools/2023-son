DAAR is ’n bobbejaan op my stoep. Of my patio... Maak toe die venster en die deur, hy gaan ons kos kom vreet. Dit is hoe mense vandeesweek in Firgrove en omgewing gereageer het toe ’n jong bobbejaan in die woongebied gesien is. Kees se kind loop sedert verlede Donderdag in die gebied rond en is eers langs die R102-pad (Kuilsrivier-pad) naby Salvopark gesien toe hy deur die gewoongebied beweeg het. Niemand weet waar hy vandaan kom nie. Die kees het die sosiale media aan die brand gehad. Sommige mense beweer dat hulle nog drie van sy maats saam met hom gesien het. Vermaak Maar sedert verlede naweek het die jong kees die mense vermaak toe hy by die hek van die spog-woonbuurt die Huntsman in Firgrove ingestap en bo-op woonstelle se patio’s gebaljaar het om die inwoners te entertain. Hy het geklouter en ge-swing asof hy ’n sirkusvertoning lewer. Dit was tot ongerief van die inwoners, want hulle kon nie hulle vensters of deure oopmaak nie, al was dit baie warm. Van die kinders was ook bang om buite hulle huis of woonstel te wees. Die mense in die woongebied sê dit is die eerste keer dat hulle so iets beleef. Kenners meen dat die kees maar nog ’n jong knaap is en dat hy van die trop afgedwaal het. Kees het Woensdag teen vroegmiddag die woongebied van die Huntsman verlaat toe hy houtgerus by die hek uitgestap het. Hy het glo in die rigting van Macassar beweeg.