SIKLOON Freddy - gepak met kragtige winde en stortreën - het meer as 100 mense in Malawi en Mosambiek laat sterf. Freddy is besig om die storm te word wat die langste aanhou en het die naweek deur Afrika se suidooste gewoed en het teruggekeer om die gebiede ’n tweede keer te tref. Die eerste aanslag het einde Februarie gekom. Malawi is die harde getref en 99 sterftes is aangemeld nadat modderstortings huise en slapende mense oornag weggespoel het. “Ons verwag die getalle kan styg,” het Charles Kalemba, kommissaris van die departement van rampbestuur, gesê. Altesame 134 mense is beseer en 16 word vermis. Blantyre, Malawi se handelshoofstad, het 85 sterftes aangemeld. Inwoners het met hulle kaal hande in die modder gegrawe met die hoop om oorlewendes te kry. Volgens die Verenigde Nasies is meer as 11 000 mense deur die storm geraak. - AFP