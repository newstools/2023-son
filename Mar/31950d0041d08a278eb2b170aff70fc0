DIE polisie in die Oos-Kaap het ’n deurbraak gemaak in hul ondersoek na ’n skietvoorval waarin agt mense in Januarie in Kwazakhele in Gqeberha dood is. Drie ander is ernstig gewond in die skietvoorval op 29 Januarie in Magandastraat. Die huiseienaar was besig om sy verjaarsdag te vier toe twee onbekende gewapende mans die yard binnegaan en op die gaste begin losbrand het. Sewe mense (drie vroue en vier mans) is noodlottig gewond, terwyl twee ander vroue en twee mans ook gewond is. Een van die gewondes is later in die hospitaal dood. Brig. Tembinkosi Kinana, ’n polisiewoordvoerder, sê ’n provinsiale taakspan in samewerking met ander polisie-eenhede het Vrydag in die oggendure inligting opgevolg. Die inligting het hulle tot woonstelle in Walmer gelei waar ses verdagtes, wat na bewering by die skietery betrokke was, weggekruip het. Een verdagte (33) is binne die huis gevind. Kinana sê die ander verdagtes het gevlug voor die polisie daar opgedaag het. Lt. genl. Nomthetheleli Lillian Mene, provinsiale polisiekommissaris, het die taakspan geloof vir die arrestasie. Die verdagte verskyn Maandag in New Brighton in die landdroshof. 