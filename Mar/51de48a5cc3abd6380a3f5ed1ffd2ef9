JONK en ambisieus. Die Kaapse opkomende rapper King Klutch CPT is reg om sy flavour in die Suid-Afrikaanse musiekbedryf te bring. Nadat hy die egskeiding van sy ouers ervaar het terwyl hy nog op skool was, het Ismaeel Ockers (23) se lewe ’n donker draai gevat. Van kleins af het hy hom op ’n plek bevind waarin baie van ons jongmense wat uit gebroke gesinne kom, val. Gelukkig vir hom het hy ’n escape gevind — musiek. “Toe my ouers geskei is terwyl ek in graad 8 was, het ek by die verkeerde mense betrokke begin raak, ek het begin rook en dwelms verkoop.” Gesteek Hy was destyds ’n belowende sokkerspeler. Hy het vir verskeie topklubs soos Santos op onder 13-vlak gespeel en ook vir Milano en Chippa United. Hy was ook lid van die Ajax Cape Town-jeugoefengroep in sy vroeër jare. Ten spyte hiervan het sy besluit om by onwettige aktiwiteite betrokke te raak hom amper sy lewe gekos. “Op die ouderdom van 19 is ek drie keer gesteek — een keer in die kop en twee keer in my longe. Ek moes vir ’n noodoperasie gaan. “Daar is destyds aan my verduidelik dat ek drie maande in die hospitaal moes bly, maar het later, ná net vyf dae, uitgekom.” Tog het hy toe nog nie sy les geleer nie. Dieselfde aand is hy met dwelms betrap en gearresteer. “Uiteindelik het ek besef dit is nie ek nie, man. Ek hoort nie hier nie en ek moet ’n verandering maak, want ek wil nie hierdie persoon wees nie,” het hy verduidelik. Hy erken dit was nie maklik nie, maar die lewe was uiters moeilik nadat hy gematrikuleer het. “Ek het elke dag wakker geword en net niks gedoen nie. Ek het na die park gegaan en net daar gesit met my gedagtes.” Intussen was dit in hierdie gedagtes dat sy kreatiwiteit begin vloei het. “Rap was altyd deel van my. Ek onthou hoe ek na artists soos Kendrick Lamar, Lil Wayne, Biggie, en so aan, geluister het en toe deur hulle geïnspireer is. “En dit het veroorsaak dat ek my eie gedagtes op papier geplaas en die storie van my eie omgewing en die mense daarin vertel het.” Uitgereik As kind het hy en sy vriende hulle eie groep gestig en hy was die een wat in die koor was, iets wat sy loopbaan op lang termyn bevoordeel het. Nou is die jong rapper se naam op almal se lippe. Hy het sedertdien verskeie hits uitgereik waarvan sommige Alex Ferguson en White House insluit. Dit word selfs erken deur sy held Youngsta CPT, saam met wie hy ’n goeie verhouding het. “Ek het baie respek vir daardie ou. Hy is altyd so nederig en gereed om raad te gee waar nodig.” King Klutch CPT, soos hy deesdae bekend staan, sê sy begeerte is om musiek te maak vir die mense van Kaapstad wat ons stories vertel. “Dit maak geen sin om soos ’n Amerikaanse kunstenaar te probeer wees nie, hy het dit nie in Kaapstad gemaak nie. Die beste wat ’n mens kan wees is jouself, en dit sal meer deure oopmaak.” Sy begeerte is dat ander jongmense ook hulle passie moet volg en nie in die trap van hulle communities val nie.