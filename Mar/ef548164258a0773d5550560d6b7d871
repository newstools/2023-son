DIE belangstelling vir deelname aan die eerste Morné Barnes Memorial Cup is ’n duidelike bewyse van hoe gretig die sokkerpubliek is om sy legacy te laat voortleef. Dié jeugtoernooi, wat o.9 tot o.17-afdelings insluit, word op 11 én 12 Maart by die Rygate-sportveld beslis. Dié administrateur van Safa Cape Town het sedert sy heengaan in Oktober 2020, ’n groot leemte in sokker-kringe, veral by Safa Cape Town en sy klub, Jamestown United, gelaat. Dit is omdat Barnes ’n gesoute administrateur was, wat “on top of things” was. Dit is ook juis waarom Bennett Bailey, president van Safa CT, beklemtoon dat Barnes vir sy opoffering vereer moet word. “Morné het sy hele lewe aan sokker gewy en dit is daarom net gepas dat die Cup op die jeug fokus,” het Bailey verduidelik. “Die toekoms van enige samelewing is die jeug daarvan, en dus is die toekoms van sokker die jeug. “Morné verteenwoordig ’n roemryke generasie. “Jong mense wat hul jeug toegewy het, sodat die huidige generasie die lewe kan geniet deur deel te neem aan iets waarvan hulle hou - sokker. “Sokker is ryker as gevolg van die opoffering van mense soos Morné Barnes. “Ons wens elke deelnemer alles van die beste toe met die Cup, en hulle moet probeer om dit na te boots, dit waarna Morné in sy lewe gestrewe het. “Daarby moet toekomstige geslagte baat vind deur hul betrokkenheid. “Daarom moet die deelname aan die Cup, baanbrekerswerk wees, sodat ander ook baat kan vind by hierdie ervaring,” het Bailey bygevoeg. Deelneem Intussen het George Barnes van Jamestown op sy beurt gesê: “Ons beoog om dit ’n jaarlikse event te maak, sodat dit een van die top-toernooie in plaaslike kringe word, ter ere aan Morné,” vertel George. “Ons het verskeie klubs van regoor die provinsie, met Robinvale Spurs van Atlantis wat ook deelneem. “Die toernooi is uniek, want die algehele wenner, sal die klub wees wat die meeste punte oor die afdelings ingesamel het,” het George gesê.