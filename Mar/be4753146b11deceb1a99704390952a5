NÁ 11 jaar as aanbieder van die gewilde kyk­NET-geselsprogram Bravo! neem die radio- en TV-persoonlikheid Tracey Lange afskeid van dié program. Terwyl sy nadink oor haar jare ervarings, sê die KFM-aanbieder sy is verbaas dit is al 11 jaar. In ’n onlangse Instagram-post skryf sy: “Op hierdie presiese dag 11 jaar gelede, ook op ’n Donderdag, het ek my heel eerste insetsel vir ’n splinternuwe program op TV aangebied: Bravo! Sedert sy in die program verskyn het, het sy verskeie ander geleenthede gehad wat aan haar deur kom klop het. Tracey sê die platform het haar nie net gehelp om haar eie loopbaan te bou nie, maar dit het haar ook in staat gestel om ander te help. Boonop het dit haar gehelp om groot hoogtes in haar lewe te bereik. Een daarvan was om saam met Christopher Jaftha Dancing with the Stars SA aan te bied, asook om die paneelgesprekke in kykNET & Kie se geselsprogram Tussen Ons te lei. Noudat al daardie blokkies afge-tick is, is dit tyd vir die volgende avontuur. “God het geweet wat hy gedoen het met die begin van Bravo! En wat hy in gedagte gehad het.” Hoewel dit nou tyd is vir haar om weer te droom, is sy dankbaar vir daardie mense wat haar daagliks op hierdie journey aangemoedig het. Belangrikste “Ek sal nooit die mense, gebeure, die ongelooflike rokke en — die belangrikste — die lesse wat ek in hierdie 11 jaar geleer het, vergeet nie. “Dankie aan almal wat my elke week in hulle huis toelaat en vir elke vriende­like woord op straat of in die social media.”