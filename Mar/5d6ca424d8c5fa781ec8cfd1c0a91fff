'N COUPLE van George, Petrus (30) en Frederick van der Westhuizen (35) wat aan diefstal, onwettige besit van 'n vuurwapen en bedrog skuldig bevind is, is Woensdag in die Oudtshoorn-streekhof, opgeskorte vonnisse opgelÃª en vir drie jaar onder huisarres geplaas. Hulle moet ook die klaer se geld aan haar terugbetaal. Die beskuldigdes wat volgens die hof drie jaar getroud is, het op 31 Oktober 2021 'n kluis met 'n .22 geweer en 'n Baraca pistool van Martha van der Westhuizen, Petrus se ma, gesteel, 'n motor gehuur, en daarmee na Gqeberha gery om dit aan Francois se pa te gaan verkoop. Petrus is ook daaraan skuldig bevind dat hy in Februarie 2021 bedrog gepleeg het deur R80 000 van sy ma, sonder haar toestemming, na sy eie bankrekening oorgeplaas het. Martha van der Westhuizen het getuig dat sy nie die beskuldigdes toestemming gegee het om die kluis in haar slaapkamer van die muur los te breek nie. Sy het haar seun ook nie toestemming gegee vir die oorplasing van die geld nie .Sy het erken dat sy die pistool aan Frederick se pa vir R3000 verkoop het, en ontken dat R2 000 daarvoor in haar rekening inbetaal is. Die hof het die klagtes vir vonnis saamgeneem en albei beskuldigdes gevonnis tot vyf jaar gevangenisstraf, wat voorwaardelik vir vyf jaar opgeskort is. Hulle is ook tot drie jaar korrektiewe toesig gevonnis wat onder meer behels huisarres vir 24 uur per dag vir die volle drie jaar, behalwe vir werk- en kerkdoeleindes en hulle weerhou van die gebruik van alkohol en dwelms. Voorts het die hof gelas dat hulle die klaer se geld teen R2 000 per maand afbetaal en Woensdag R5 000 aan haar moes betaal.