‘N JONG pa van Mpumalanga is gearresteer nadat hy glo sy seuntjie van drie weke se keel afgesny het. Die 21-jarige pa het na bewering die daad gepleeg nadat hy Woensdag die kind uit sy 15-jarige ma se arms gegryp en verdwyn het. Die kind se ma en ander famlielede het aanvanklik hul eie soektog begin en gehoop die kind is veilig by sy pa. Hulle het wel die volgende dag die polisie se hulp ingeroep toe hulle die ergste begin vermoed het. Die polisie het onmiddellik begin soek na die pa, maar het dieselfde dag nog in Middelplaas op die kind se lyk in die bosse afgekom. Die kind was in ‘n bebloede kombersie en handdoek toegedraai en het ‘n snywond aan sy keel gehad. Brig. Selvy Mohlala, ‘n polisiewoordvoerder, sê inligting is later ontvang dat die kind se pa by sy oom se plek in Kamaqhekeza, buite Komatipoort, wegkruip. Hy is uiteindelik daar gearresteer. Mohlala sê hy sal van ontvoering, moord en regsverydeling aangekla word. Weens die ouderdom van die kind se ma, sal ‘n klag van statutêre verkragting ook bygevoeg word. Genl. maj. Zeph Mkhwanazai, waarnemende provinsiale kommissaris, veroordeel die gru-moord en glo sterk dat geregtigheid vir die kleintjie sal geskied. 