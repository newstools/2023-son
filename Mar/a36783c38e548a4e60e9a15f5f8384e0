OUDTSHOORN. - Die saak teen drie verdagtes wat tereg staan op ’n klagte van moord met ’n gesamentlike doel, is onlangs in die streekhof vir verhoor tot 23 Maart uitgestel. Kelvin Botha (29) van Neppon, Niel Daniels (27) van Rose Valley en Henry Smith (26) van Rosebank word van moord op Niel Fredericks (25) aangekla. Fredericks is met ’n skerp voorwerp doodgesteek. Die ondersoekbeampte, AO Piet Hendricks, het getuig dat Botha volgens ooggetuies die oorledene met sy knie op die grond vasgedruk het, Smith hom vasgehou het en Daniels hom gesteek het. Daarna het hulle weggehardloop en die moordwapen in Volstruislaan weggegooi waar dit deur die polisie gevind is. Hy het borgtog teengestaan omdat hy vrees vir die veiligheid van ooggetuies van wie een glo reeds deur Botha met die dood gedreig is. Botha het 23 vorige veroordelings waarvan 15 vir geweld is, terwyl hy ook glo ’n getuie met die dood gedreig het. Hy is ook al by ’n vorige geleentheid onbevoeg verklaar om ’n vuurwapen te besit. Die saak dien voor streeklanddros Ntsoki Moni.