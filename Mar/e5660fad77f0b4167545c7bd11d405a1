DIE krieketspan van Pacaltsdorp, United, het regstreeks tot die eindstryd om die Suidwestelike Distrikte se Premierliga deurgedring. Die Pacaltsdorpers sal nou die wenner van die spanne wat onderskeidelik in die tweede en derde plekke klaarmaak ná die naweek se laaste ronde van ligawedstryde, in die final speel. Die final is geskeduleer om op 21 Maart in die Rec-stadion in Oudtshoorn plaas te vind. In dié stadium is die twee vorige champions Union Stars (43) en Knynsa Cavaliers (34) in die wedloop om sake in die halfeindstryd uit te spook. Pacaltsdorp het Union Stars in hul voorlaaste wedstryd met 131 lopies geklop met Franco Geldenhuys wat goed op dreef was met ’n skitterbeurt vir sy 70 lopies. Ruall de Reuck (39), Pieter Stuurman (29) en Liyabona Malife (16*) het ook goeie bydraes met die kolf gemaak. Die wedstryd is weens die reën tot 42 beurte verminder. Die tuisspan se boulers het ook geen genade betoon nie, en die besoekers vir 70 lopies uitgeboul. Shane Smith (3/10), Angus Christians (2/14) en Ricardo Majola (2/21) het die besoekers se kolwers behoorlik gepeper. Saterdag kom Pacaltsdorp teen die vierde geplaaste George te staan. Mosselbaai het die derby-stryd teen Sussex met ses paaltjies gewen. Sussex het goed gekolf en het 195/7 behaal, met uithaler-beurte van Wayne Gelant (45) en Ravin-Lee Kemmies (51). Maar die Baai se Gerrit Badenhorst (69*) en Jan-Hendrik Marx (68) het geskitter. Saterdag se Premierliga-fixtures  George t Pacaltsdorp United; Knysna Cavaliers t Union Stars; Plettenberg Bay Pioneers t Mossel Bay; Solari Sussex t Harlequins Forces