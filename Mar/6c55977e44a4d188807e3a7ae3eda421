DIE aktrise Terry Pheto se luukse herehuis in Brayston wat Donderdag opgeveil is, kon glo nie op die veiling verkoop word nie. Terry Pheto se brand as 'n aktrise en aktivis is aangetas omdat sy verbind is met 'n korrupsieskandaal van die Nasionale Loteryraad (NLC). ’n Bewaringsbevel is onlangs deur die Spesiale Ondersoekeenheid op haar eiendom bekom, wat volgens hulle gebou is met fondse wat van die Nasionale Loterykommissie se toekenningsfonds gekry is. Die ondersoekeenheid het bevestig dat die Tsotsi-aktrise se rekeninge gevries en die veelvuldige besighede teruggeneem is omdat daar vermoed word dat sy van die korrupsie-geld belê het of die besighede met die korrupsiegeld begin het. Volgens die ondersoekeenheid gaan hulle nog meer bates van haar opeis.