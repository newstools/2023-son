HOEWEL John Dobson, die Stormers se coach, dit duidelik gemaak het dat die WP diepte in die Curriebeker Premierliga-kompetisie moet bou, sal daar ook vir ’n teleurstellende 2022-veldtog opgemaak moet word. In die Curriebeker speel die Kapenaars nog onder die ou tradisionele naam “Westelike Provinsie (WP)” — anders as die geval met die Bulls, Lions, Sharks en Cheetahs. Verlede jaar het die WP ook met sy eie afrigtingspan gespog. Jerome Paarwater (coach) kon egter nie ’n talentvolle jong groep kry om bestendige vertonings te lewer nie. Die WP het nege wedstryde verloor, net drie gewen en tweede laaste op die punteleer klaargemaak. Die Lions was heel laaste. Om te verseker dat dinge dié jaar beter gaan, is besluit dat Dobson en sy hulpafrigters ook opgesaal sal word met die taak om die Curriebeker-span voor te berei. Dit is om bestendigheid te verseker terwyl daar ook aan spelers buite die Stormers se groep speelkans gegee word. Dobson het vroeër in die week gesê daar sal met die WP-span gemik word om spelers voor te berei vir speelkans saam met die Stormers in die United Rugby Championship. Begin Die WP skop Saterdag sy 2023-Curriebeker-veldtog af met ’n wegwedstryd teen die Lions in Johannesburg. Dié kompetisie begin amptelik môre, wanneer Griekwas die Cheetahs in Kimberley pak. Die Sharks begin Saterdag hulle Curriebeker-veldtog met ’n tuiswedstryd teen die kompetisie se nuweling, die Griffons. Die Bulls verwelkom Sondag die Curriebeker-kam­pioenspan, die Pumas, op Loftus Versfeld, vir wat ’n baie interessante kragmeting kan wees.