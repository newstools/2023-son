DIE Shukri Conrad-era as coach van die Proteas se toetsspan het Donderdag met ’n oortuigende sege begin. Die Suid-Afrikaners het vuur met vuur beveg om die eerste toets teen die Wes-Indiese Eilande met 87 lopies op die derde dag in Centurion te kon wen. Dit was Conrad se eerste wedstryd in charge van die toetsspan. Terwyl die span se kaptein, Temba Bavuma, sy boulers uitgesonder het omdat hulle die oorwinning bewerkstellig het, was hy glad nie gelukkig met veral met sy eie, sowel as die span se algehele kolfvertoning nie. Uitstekend Die tuisspan het 342 lopies in hul eerste beurt behaal, maar het gesukkel om die Windies se blitse in die tweede beurt te tem, en kon net 116 lopies score. Bavuma het in elke beurt ’n duck gekry, terwyl Tony de Zorzi, wat sy debuut gemaak het, ook nie ’n lopie in die tweede beurt kon aanteken nie. “Die boulers moet rus, want hulle het uitstekend vertoon. Dit was ’n great vertoning van hulle. “Die kolwers moet bymekaar kom en besin oor ons game plan vir die volgende wedstryd. “Ons het dit amper weggesmyt met daai insinkings. Dit was crazy. “Nog iets wat gepla het, is dat ons net nie vennootskappe kon bewerkstellig nie,” het Bavuma gesê. Maar dit was Suid-Afrika se blits-boulers, met Kagiso Rabada en Anrich Nortjé aan die spits, wat die Windies op ’n hoop gejaag het. Terwyl Nortjé ’n fifer in die eerste beurt geneem het, het Rabada 6/50 in die tweede beurt platgetrek om die besoekers in hul tweede beurt vir 159 in net 40 beurte te kon uitboul. Die jong blits Gerald Coetzee, wat ook sy toetsdebuut gemaak het, het drie paaltjies in die wedstryd geneem. Die Windies is die taak gestel om 247 lopies vir ’n oorwinning te behaal. Dit was Aiden Markram, wat ’n honderdtal (114) in die eerste beurt aangeteken het, wat met 47 die tuisspan se tweede beurt bymekaar gehou het. Naatbouler Markram, wat die beurt saam met Dean Elgar geopen het, is as Speler van die Wedstryd aangewys. Alzarri Joseph was die Windies se boul-held in die eerste beurt en die naatbouler Kemar Roach het ook ’n fifer geneem deur 5/47 plat te trek. Die tweede toets begin Woensdag op die Wanderers in Johannesburg.