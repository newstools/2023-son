CURWIN Bosch gaan Saterdag die Sharks teen die Stormers in ’n United Rugby Championship-kragmeting in die Cape Town Stadium (afskop 14:30) aanvoer. Aphelele Fassi gaan Thaakir Abrahams op vleuel vervang, en dit is as gevolg van die goeie vorm wat Boeta Chamberlain sedertdien op heelagter vertoon. Die gewone kaptein, Phepsi Buthelezi, sit vandeesweek op die bank om die voormalige Bok Sikhumbuzo Notshe ’n geleentheid op nr. 8 te gee. In die ander groot verandering aan die agterlyn kom Marnus Potgieter in op buitesenter, waar hy saam met Rohan Janse van Rensburg sal wees. Intussen het die Stormers ses veranderinge aan hul span gemaak vir die URC-derby teen die Sharks in die Cape Town Stadium. Die vleuel Angelo Davids en skrumskakel Paul de Wet kry kans in die beginspan, terwyl die stut Ali Vermaak, die haker Joseph Dweba, die slot Ernst van Rhyn en die flank Ben-Jason Dixon die nuwe gesigte in die pak voorspelers is. Van Rhyn vervang die jong slot Gary Porter, wat tot dusver goed gevaar het. Hy gaan Saterdag se game weens harsingskudding misloop. Dit sal slegs die Kapenaars se tweede tuiswedstryd van die jaar wees nadat hulle Clermont in Januarie voor hul tuisskare in die Europese Champions Cup gespeel het. Die res van die URC-games het hulle in Suid-Afrika en oorsee gespeel. “Ons is opgewonde om te sien wat die spelers wat inkom kan doen,” het John Dobson, coach van die Stormers in ’n verklaring gesê. “Niks is beter as om voor ons fans in die Cape Town Stadium te speel nie. Ons verwag ’n groot skare wat beteken dat dit ’n spesiale atmosfeer gaan wees,” het hy bygevoeg. STORMERS - Clayton Blommetjies, Angelo Davids,  Ruhan Nel, Dan du Plessis, Seabelo Senatla, Manie Libbok, Paul de Wet, Marcel Theunissen, Ben-Jason Dixon, Deon Fourie (k), Ruben van Heerden, Ernst van Rhyn, Neethling Fouche, Joseph Dweba, Ali Vermaak. SHARKS – 15 Boeta Chamberlain, 14 Werner Kok, 13 Marnus Potgieter, 12 Rohan Janse van Rensburg, 11 Aphelele Fassi, 10 Curwin Bosch, 9 Grant Williams, 8 Sikhumbuzo Notshe, 7 Vincent Tshituka, 6 Henco Venter, 5 Gerbrant Grobler, 4 Emile van Heerden, 3 Hanro Jacobs, 2 Fez Mbatha, 1 Dian Bleuler.