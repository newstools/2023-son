FAMILIE en vriende van die vermoorde Natasha Booise van Piketberg, is woedend nadat haar eks polisieman boyfriend wat aangekla is weens haar moord, weer nie deur die polisie na die Wes-Kaapse hooggeregshof in Kaapstad gebring is nie. "Hy word beskerm," het Erika Jackson buite die hof op die trappe geskreeu. "Dis nie reg nie." Jackson het gesê sy is 'n antie van Booise. Booise is op 2 Januarie 2022 doodgeskiet. Haar boyfriend Richard Smith, het glo aangedring om haar te sien en toe hy haar uiteindelik opgespoor het, het hy haar geroep en met sy dienspistool in die kop geskiet. Hy was 'n polisieman daardie tyd, maar het na verneem word intussen bedank. Mense het oproerig geraak toe regter Matthew Francis gesê het Smith is weer afwesig. Francis het gesê die ondersoekbeampte het gevra dat hy van Goodwood-gevangenis met vervoer van Pollsmoor-gevangenis gebring word, maar dit is onduidelik wat daarna gebeur het. Die saak is tot 10 Maart uitgestel. - News24