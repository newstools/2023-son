BONNIEVALE. — ’n Man is deur die Breërivier meegesleur. Die tragiese voorval het Woensdagoggend omstreeks 09:15 gebeur by ’n laagwaterbrug wat as “die Plaat” bekend staan. Son verneem dat die onbekende ou die rivier met die brug wou oorsteek toe die sterk rivierstroom hom meegesleur het. Volgens ’n ooggetuie het die rivierwater baie sterk afgekom toe die man oorgestap het. Die ooggetuie vertel verder dat die man al spartelend en skreeuend stroomaf meegesleur is. Die polisie is onmiddellik af na die rivier, maar kon nie die man in die rivier gewaar nie. Worcester se polisie-duikeenheid het toe later op die toneel opgedaag en na die man begin soek. Gister teen druktyd was die duikeenheid egter steeds besig om na die man te soek. Identiteit Kapt. FC van Wyk, ’n polisiewoordvoerder, het die voorval bevestig. Van Wyk sê die duikeenheid doen als in sy vermoë om die vermiste man op te spoor. Hy sê die identiteit van die onbekende man kon nog nie bevestig word nie. Hy het bygevoeg dat alle leidrade tans opgevolg word. Son het ’n paar jaar gelede ook berig oor ’n man wat met sy fiets en al op die einste spot deur die rivier meegesleur is. Dié man en sy bike is tot vandag toe steeds missing.