DAAR hang ’n donker wolk oor Ruiterbosch. Fans van die bekroonde kykNET-sepie Suidooster, is Dinsdag onkant betrap toe ’n gehate karakter uit die dood opgestaan het. In dié episode het Dirk, wat deur Evan Hengst vertolk word, weer in Ruiterbosch, die fiktiewe Kaapse woonbuurt waar Suidooster afspeel, opgedaag. Dirk was deel van ’n onwettige orgaan-handel-netwerk, waarvan sy ma, die gevreesde Esther Graaff (Marion Holm), een van die sleutelfigure was. In die spannende nier-sage-storielyn, wat verlede jaar uitgesaai is, is Dirk tydens ’n polisieklopjag, waarin sy ma vasgetrek is, raak geskiet. Daar is toe die indruk vir kykers geskep dat dit noodlottig was, maar intussen het hy die polisie gehelp om die hart van die orgaan-handel-netwerk oop te vlek. Volgens Evan was Dirk ’n marionet van sy ma en was hy eintlik net nóg een van haar slagoffers. “Dirk was nooit ’n wreedaard nie, maar sy narsissistiese ma het hom manipuleer om na haar pype te dans. “Nou het hy ’n tweede kans in die lewe gekry, maar hy wroeg om homself vir sy medepligtigheid te vergewe en hy wil die mense wie hy leed aangedoen het vierkantig in die oë kyk om sy berou uit te spreek,” sê hy. Suidooster se publisiteitsbestuurder, Wilmer Müller, sê dat Dirk se koms baie ou wonde gaan oopkrap en dat dit nie ’n kwessie van “vergewe en vergeet” is nie. “Soos die legkaart oor Dirk se vormingsjare in plek val, gaan kykers dalk simpatie vir hom ontwikkel, maar daar wag verrassings met nóg spoke uit Ruiterbosch se donker verlede wat hul opwagting maak. Dis nooit windstil in Suidooster nie, maar ’n orkaan van drama is op pad en dinge raak plofbaar in die komende maande. “Teen die tyd wat die winterreën oor Ruiterbosch uitsak, gaan dinge anders lyk, want daar is onvoorspelbare, skokkende verwikkelinge wat ’n blywende impak op al die karakters gaan hê,” sê Müller.