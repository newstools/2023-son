KURT-LEE Arende is ’n integrale rolspelers as dit kom by die tipe rugby wat die Bulls wil opdis, en daarom was dit van kardinale belang vir dié rugbyspan van Tshwane om sy dienste te behou. Só het Edgar Rathbone, uitvoerende hoof van die Blue Bulls Company (BBCo), aangevoer in ’n verklaring oor Arendse se verlenging van sy kontrak. Dié veelsydige agterspeler, wat laas jaar sy toetsdebuut vir die Springbokke gemaak het, sal tot en met Junie 2026 sy rugby in Pretoria speel. Arendse is as Springbok-sewesspeler deur Jake White, direkteur van rugby, raakgesien en hom in 2020 na die Bulls gebring. Sedert sy koms het Arendse nog net sy beste voet na vore gesit en die Bulls gehelp om twee keer agtereenvolgens die Curriebeker se Premierliga (2020 en 2021) te wen, en ook die Super Rugby Unloked-titel te wen. Ofskoon die Bulls die eindstryd van die United Rugby Championship (URC) teen die Stormers verlede jaar verloor het, kon die Springbok-keurders nie verby dié talentvolle boorling van Paarl se spelpeil kyk toe daar ’n nasionale groep vir toetse teen Wallis, die Rugby Championship en jaareindtoer gekies is nie. Arendse het op die hoogste vlak ook sy deugde bewys – soveel só dat hy een van die genomineerde spelers is as speler van die Jaar. “Ons is verskriklik  trots oor die ongelooflike werk wat Kurt-Lee gedurende sy tyd hier in Pretoria ingesit het. In só kort tyd het ‘n integrale deel van ons groep geword en is een van die gunstelinge onder ons ondersteuners wat gereeld Loftus kom besoek vir opwindende rugby,” het Rathbone gesê. “Ons is dankbaar dat hy saam met ons gewerk het om te verseker dat sy verlenging moontlik gemaak kon word, want hy is ’n internasionale ster wat groot agting geniet. Ons moes ook keer dat verskeie belangstellendes - plaaslik en oorsee - sy handtekening kry. “Om hom vir nog drie seisoene tot ons te verbind is ’n groot pluspunt vir ons as organisasie en dien as bewys dat ons ’n tuiste kan wees vir internasionale sterre. “Ons is vol vertroue hy gaan aanhou waarde voeg tot wat ons aanbied, en sodoende sal ons hom help om in ’n nóg groter rugbyster te ontwikkel.” White het ook luidens die Bulls se verklaring gesê dit is fantastiese nuus om Arendse te kon behou. Dít tesame met ander sterre soos Cana Moodie en Johan Goosen, wat ook hul kontrakte met die Bulls verleng het. “Kurt-Lee is ’n briljante speler met die vermoë om ’n wedstryd op sy kop te draai. Hy kry altyd ’n manier om geleenthede te skep uit niks en dit is waarom hy vandag ’n Springbok is. Dit is wonderlik dat hy vir ’n nog langer tydperk by ons sal bly en dis ook fantastiese nuus vir alle Suid-Afrikaanse rugbyondersteuners,” meen White.