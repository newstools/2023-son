EEN van die uitstaande aspekte van die Boland-Kavaliers in sy opmars dié seisoen is die uithaler-leierskap van sy inspirerende kaptein, Thurlow Marsh. Die Bolanders kom Saterdag teen die Oostelike Provinsie te staan in ’n belangrike wedstryd in die wedloop om die Eerste Liga van die Curriebeker-reeks-titel op Boland Park in Wellington. Beide spanne is steeds onoorwonne ná drie wedstryde. Met Marsh aan die stuur het die span in ’n hegte eenheid ontwikkel. Dis geen wonder hulle staan stewig bo-aan die punteleer met drie bonuspunt-seges op hul kerfstok nie. Marsh is lid van die Boland se lostrio met spoed wat sterk aanval en genadeloos verdedig. Dit is veral hul rolmaalbewegings wat onstuitbaar is. Kontinuïteit Franzel September het aan Son gesê hy beoog nie om veel aan die span wat die Border Bulldogs verlede week platgeloop het, te toring nie. “Ons soek net kontinuïteit. “Dit is waarom ek baie optimisties is oor ons kanse teen die OP. “Ek neem elke wedstryd op sy eie. Dit is hoe ons elke wedstryd benader. “Ons beplan juis daarom nie verder as die volgende wedstryd nie,” het September gesê. September is ook in sy noppies met die terugkeer van Dylan Maart, wat nie juis veel rugby in 2022 as gevolg van beserings gespeel het nie. Maart is die vorige seisoen as die Eerste Liga se Speler van die Jaar aangewys, en was ook verlede week onder die drie-drukkers teen die Bulldogs.