IS JULLE gereed vir ’n nuwe misdaadriller met die talentvolle akteur Brendon Daniels in een van die hoofrolle? M-Net, Quizzical Pictures en Fremantle het gister ’n nuwe agt-episode-dramareeks, White Lies, aangekondig. Die bekroonde aktrise Natalie Dormer (Game of Thrones, The Hunger Games, Picnic at Hanging Rock) en Daniels (Four Corners, Skemerdans, Trackers) kan daarin gesien word. White Lies is ’n boeiende, oorspronklike misdaadriller van die Suid-Afrikaanse vervaardiger Quizzical Pictures in vennootskap met Fremantle (wat ook saam gewerk het aan die M-Net-treffer Reyka, wat vir die Internasionale Emmy-toekenning benoem is). Geskep deur Sean Steinberg en geskryf deur die bekroonde draaiboekskrywer Darrel Bristow-Bovey, is White Lies ’n dringende verkenning van ras en voorreg, ongelykheid en identiteit wat gesentreer is op ’n sterk vroulike protagonis en diverse karakters — alles verstrengel in ’n meesleurende moordraaisel. In die ryk woonbuurt Bishopscourt in Kaapstad word die ondersoekende joernalis Edie Hansen (Dormer) vasgevang in die lelike onderbuik wat onder die skilderagtige skoonheid van die stad lê en haar na ’n onstuimige verlede terugsleep. Die moord op haar vervreemde broer in sy luukse huis dompel Edie se wêreld dieper in chaos wanneer haar broer se tienerkinders die hoofverdagtes in dié misdaad word. Terwyl Edie ondersoek instel, bevind sy haar in die hande van die veteraan- speurder Forty Bell (Daniels) en worstel met die verbrokkelende plaaslike polisiemag, ’n korrupte politieke stelsel en die geheimsinnige wêreld van uiterste Kaapse rykdom. Ook in die rolverdeling is Langley Kirkwood (Warrior,  The Catch, Inconceivable), Morgan San­to (Raised by Wolves), Daniel Schultz (Upon the Edge), Jane de Wet (The Girl from St. Agnes, Still Breath­ing), Katlego Lebogang (Wounds), Robert Hobbs (District 9, The Girl from St. Agnes, Isibaya) en Athenkosi Mfamela (Knuckle City). Dormer, wat Hansen speel, sê: “Ek is opgewonde om in Kaapstad te wees en hierdie pragtige, aangrypende vertoning te begin. Suid-Afrika het soveel om ’n internasionale gehoor in sy storievertelling te bied. Ek is opgewonde om Darrel se agt-episode-page-turner tot lewe te bring saam met ’n groep talentvolle regisseurs, gelei deur John, en ’n uitstekende rolverdeling.” Die opnames vir White Lies begin op 6 Maart in Kaapstad.