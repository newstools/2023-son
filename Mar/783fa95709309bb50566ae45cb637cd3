TEN spyte van honderde klagte van bedrog van altesame meer as ’n miljoen rand, is ’n werker van die Bergrivier-munisipaliteit gister op borgtog van slegs R500 vrygelaat. Pieter Adams het in die Piketberg-landdroshof verskyn en word daarvan aangekla dat hy op ’n bedrieglike wyse gratis elektrisiteit aan huishoudings en besighede toegeken het. Die staat beweer dat Adams op dié wyse meer as R1,3 miljoen ge-pocket het. Met sy verskyning is daar aangekondig dat sy saak na die handelshof in Bellville oorgeplaas word. Eric Ntabazalila, ’n woordvoerder van die Nasionale Vervolgingsgesag (NVG), sê Adams was van 1 Julie 2002 tot en met sy bedanking op 25 November 2019 as ’n hoofklerk werksaam in die departement kredietbeheer by die Bergrivier-munisipaliteit. Ntabazalila het verduidelik dat van Adams se verantwoordelikhede ingesluit het om te verseker dat elektrisiteit aan die korrekte verbruikers verskaf word. Die staat voer aan dat die beskuldigde elke maand van 2016 tot 2019 ongemagtigde transaksies met individue gedoen het waarvoor geen betaling deur die munisipaliteit ontvang is nie. Die Bergrivier-munisipaliteit het in September 2019 sy werknemer se bedrieg­like skema agtergekom en ontdek dat die voorafbetaal-elektrisiteitsmeter in die beskuldigde se woning vervang en na ’n hulpbehoewende tarief verander is. Aansienlike Die munisipaliteit het besluit om ondersoek in te stel en het ontdek dat die verdagte gedurende die tydperk van Maart 2016 tot September 2019 gratis elektrisiteitsbewyse uitgereik het op voorafbetaal-meters wat nie deur voorafbetaalmeter-klante vervang is nie. Die ondersoek het verder aan die lig gebring dat verskeie voorafbetaal-meters aansienlike hoeveelhede elektrisiteitseenhede op hulle gelaai gehad het. Dit is ten spyte daarvan dat die klante vir ’n lang tyd geen elektrisiteit by die munisipaliteit gekoop het nie en dus min eenhede moes gehad het. In die ondersoek is ook bevestig Adams het meer as 700 000 eenhede gratis elektrisiteitsbewyse van 2016 tot 2019 uitgereik aan voorafbetaal-meters vir klante. Die totale waarde daarvan is R1,3 miljoen. Volgens Ntabazalila sal Adams se eerste verskyning in die handelshof op Donderdag 24 Maart wees.