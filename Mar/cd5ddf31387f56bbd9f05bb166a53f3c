DIE SA Rugbyunie (Saru) is twee weke gegee om te reageer op eise wat Saterdag deur ’n groep gegriefde WP-klubs in ’n memorandum gestel is. Altesame 45 verteenwoordigers van die sowat 90 rugbyklubs in die Westelike Provinsie-Rugbyvoetbalunie (WPRVU), het Saterdag by die Cape Town Stadium opgedaag om ’n memorandum aan SA Rugby (Saru) buite die Cape Town Stadium te oorhandig. Die protesaksie, wat voor die United Rugby Champion­ship (URC)-kragmeting tussen die Stormers en Sharks gehou is, was om onder meer die voortgesette administrasie van die WP-unie deur Saru teen te staan. Sedick Crombie, woordvoerder van die groep, het gister aan Son gesê die optog was nooit veronderstel om soos ’n massa-protesaksie teen swak publieke dienslewering te wees nie. “Daar is 90 klubs wat 100% aandeelhouers is en die helfte van hulle was daar. As jy 45 betogers het wat 45 klubs verteenwoordig, dan het jy die support van 50% van die klubs,” het Crombie verduidelik. Kaapse Vlakte Die groep verteenwoordig verskeie streke binne WP-Rugby. Dit sluit klubs in van die Paarl (Boland en Country Disticts), Khayelitsha, Manenberg, Hanover Park (die Kaapse Vlakte), Strand en Somerset-Wes, sowel as die noordelike voorstede en die res van die Kaapse Skiereiland. In die memorandum word ’n beroep gedoen om die volgende: Die onmiddellike opheffing van die administrasie van WP-Rugby deur Saru. Die voortgesette administrasie van Saru word as onvanpas, onnodig en sonder enige regverdiging beskryf. Daar word ’n beroep gedoen om terug te keer na die her-inwerkingstelling van die WPRVU se grondwet. Die groep vra vir die opskorting van alle finansiële besluiterondom enige potensiële ooreenkomste en finansiële besluite met betrekking tot moontlike ekwiteit-vennote. Dit sluit die Nuwe­land-rugbystadion en ander eiendomstransaksies in. Daar word gevra vir die terugkeer na die beginsels van die eiendomstransaksies waaroor aanvanklik met Saru ooreengekom is en wat die klubs die uiteindelike begunstigdes maak. Die klubs, skole en die franchise moet die versekering kry dat hulle die sleutelkomponente van alle aktiwiteite bly. Daar word ook gevra vir die onmiddellike ondersoek na Saru se uitnodiging van ’n Is­raelse klub om aan ’n plaaslike kompetisie deel te neem.