SONLANDERS, Siena en Oumeit sukkel albei om met hul lewensmaat se mishandeling saam te leef en hulle is bekommerd en wonder wat van Carol geword het. Cardo sukkel om sy sussie se dood te verwerk. Geniet hoofstuk 3 van “Loon van die Sonde” uit die pen van Nicky Fouldien. CARDO sit buite op die houtblok toe die wit kar met die blou logo voor hul deur stilhou. Sy ma klim uit. Cardo laat sak sy kop. Hy wil haar nie sien nie. Hoekom bring hulle haar huis toe? Hoekom gaan sy nie ook saam met die man tronk toe nie? Dis ter wille van hom, het die pastoor gesê. Hy moet binnekort eksamen skryf en hy het ’n ma nodig. ’n Ma om wat te doen? Sy kon skaars na Mia kyk. “Cardo?” Hy staan van die houtblok op. Hy wil nie met haar praat nie. “Cardo, my kind, kom in asseblief?” smeek-vra sy. “Dit word koud en donker. Jy kan nie heeltyd buite sit nie. Kom eet iets.” Haar stem agtervolg hom terwyl hy na die hekkie loop. Nooit weer sal hy by daai deur instap nie. Nooit weer sal hy klein Mia in haar bed sien slaap nie. Nooit weer nie! Hy begin hardloop. Onder die boom by die dam sak hy op sy knieë neer. Hy hyg na asem. Sy bors brand, maar nog steeds voel hy die pyn in sy binneste. “Here, asseblief, help my! Ek kannie meer nie. Ek weet nie wat om te doen nie!” snik-huil Cardo, sy lyf wiegend. Sy kop na bo gerig. Die sterre skyn dof deur sy traan-benewelde oë. “Here, U woord sê, eer jou vader en jou moeder, maar ek kan nie, Here. Nie ná wat sy gedoen het aan klein Mia nie. Ek haat haar, Here, ek haat haar!” skree hy na bo. Die voëls, wat nes maak in die groot treurwilgerboom, fladder woes hul vlerke toe hul slaap deur sy stem versteur word. Cardo het geen benul van hoe lank hy só sit nie. Sy bene is seer en styf toe hy regop kom. Dis ysig koud, maar hy voel dit skaars. Die honde lig net moeg hul koppe op en laat sak dit weer op hul voorpote as hy verby hulle tussen die sinkhokkies deurvleg. Langs hul wendyhuis sak hy op sy knieë neer. Die droë planke vat byna dadelik vlam. In die gloed van die vlamme lig hy sy kop na bo. “Vader, vergewe my,” prewel hy. “Die loon van sonde is die dood.” Vanuit die geel vlammehel weerklink sy ma se hulpkrete. “Be still and know that I am God. Be still and know that I am God, be still and know that I am God,” sing die skare in die tentkerk. Hande wuiwend. Oë toe. Dis die gewone slotgesang, maar soos elke aand roer dit die hartsnare. Sommige se wange is nat van die trane. Ander bid prewelend. Alles gebeur saggies. In sleurgang. Byna hipnotisering. Die deuntjie hou etlike minute só aan. In Bloedbad kom Siena traag orent. Sy’s verbasend nugter in vergelyking met ander aande. Tog is sy in haar nugterheid min bewus van wat om haar aangaan. Sy is vanaand in haar eie wêreld. Sy beweeg beurend deur die dansende lywe. Buite slaan die aandlug koud teen haar lyf aan. Dit moet rondom 00:00 wees, want vanuit die tentkerk kom die nou al bekende aandgesang “Be still and know that I am God”. Siena sug diep en begin aanstap. Dis eintlik nog vroeg. Naweke sit sy tot oggendure in Bloedbad. Klein Dora slaap naweke by haar pa se suster. “Be still and know,...” volg die singende stemme haar. Siena steek in haar spore vas. Sy luister... Hy sien haar by die deur uitkom en slaak ’n sug van verligting. Hy is moeg gewag. Die tyd is hier. Hy het ’n taak op hande. Die loon van sonde is die dood. Voor hom gaan staan die vrou skielik stil. Die pastoor se geprewel word stil toe hy die vrou in die deur gewaar. Haar geblomde kopdoek sit skeef. Die groen bloes hang slap aan haar tenger bolyf en haar bra se band steek uit. Die vaal-swart jean het al beter dae geken. Sy kyk vir hom en selfs op die afstand kan hy die weerloosheid in haar houding sien. Sy is lankal verby moedeloos en desperaat. Hy ken die houding. Hierdie is breekpunt. In sy dertig jaar in die bediening het hy dit al baie gesien. Vroue wat probeer, maar net nie meer kan nie. Vroue op die afgrond van selfvernietiging. Rondom hulle dreun-sing die skare onverpoos voort. Vir die pastoor en Siena voel dit asof die tyd stilstaan. Of dit net hulle twee en nog ’n groter teenwoordigheid is. Die pastoor se hande is uitgestrek voor hom. Verwelkomend. Siena s’n vasgeklem teen haar maag. Beskermend. “...Be still and know that I am God...” Trane begin oor Siena se wange rol. Sy gee een tree vorentoe. Die pastoor begin weer prewelend bid. “Almagtige Vader, wees hierdie vrou se siel genadig.” Hy weet dis nou of nooit. Siena gee nog ’n tree nader en nog een. Sy gaan staan weer stil. Haar oë nog steeds op die pastoor gerig. Dan hoor sy dit. ’n Wanklank in die harmoniese sang. Sy ruk haar kop op. Haar oë beweeg oor die skare. Wat soek sy hier? Sy draai vinnig om en verdwyn net so saggies soos sy gekom het. Die pastoor laat sak sy kop. “Liewe Vader, laat U wil geskied.” Voor hom die beeld van ’n klein meisie se gebroke liggaam op ’n wit hospitaalbed. Siena haal hortend asem. Die are teen haar slape kloppend. Wat gaan met haar aan? Wat het haar besiel om by die tentkerk in te loop? Sy verstaan haarself nie meer nie. DIE sinkhok se deur kraak oop toe sy daarteen druk. Die skerp reuk van paraffien hang swaar in die donker vertrek. Saam met dit ’n vreemde reuk wat sy nie kan plaas nie. Iets soets. Parfuum? Nee, mans-deodorant. Die duur soort. Dalk verbeel sy haar? Sy stap na die bed sonder om die kers op die tafel aan te steek. Sy ken die kort pad na haar bed verby die lendelam tafel en bierkrat-stoele. Die deodorant-reuk pla haar. Was Kapê dalk by die huis en het hy weer iemand se goed gesteel? Twee keer het mense al haar hokkie kom omdop o psoek na gesteelde goed. Die min wat sy het, verder verniel. Sy sak op die bed neer en strek haar uit. Hoewel sy gedeeltelik nugter is, het sy nie krag om haar klere of skoene uit te trek nie. Sy’s moeg. In die donker staar sy na die lig-gleuwe in die dak. Die klein venster laat min lug en lig deur. So, die stukkende sinkplate bied goeie ventilasie. Net in die wintermaande is dit ’n probleem. Dit kan ysig koud word en beddegoed is skraps. Daar kleef ’n twak-reuk aan die beddegoed. Dit herinner haar aan Kapê. Sy weet sy sal nie kan slaap voordat hy huis toe kom nie. Hy gaan haar in elk geval kom wakker maak. Sy haat hom. Die jirre weet! As sy môre uit die verhouding kan wegstap, sal sy dit doen, maar sy kan nie. Kapê is nie iemand wat hom sommer sal laat afsê nie.