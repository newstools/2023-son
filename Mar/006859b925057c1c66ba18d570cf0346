DRIE Bangladesji burgers het Maandag in Kimberley in die hof verskyn op klagte van bedrog en geldwassery, nadat hulle na bewering met 'n drop safe by hulle winkel gepeuter het. 'n Woordvoerder van die Valke, kapt. Tebogo Thebe, sê Aminul Islam, Ullah Fojim en  Akter Atikam, is Vrydag op die Kimberley-lughawe gearresteer. "Hulle wou na Dubai vlieg en daarna na Dhaka, hoofstad van  Bangladesj." Hy sê die staat beweer die drie mans het met die drop safe gepeuter en drie keer 'n bedrag van R560 000 daarin gelaai. "Die drop-safe app is toe gelink met die safe en is met sowat R11 miljoen gekrediteer." Thebe sê die geld  is onmiddellik na ander banke in die land en oorsee gestuur. Hy sê die Valke is in kennis gestel en hulle is gearresteer. Die saak is tot volgende week uitgestel, wanneer hulle om bail sal aansoek doen. 