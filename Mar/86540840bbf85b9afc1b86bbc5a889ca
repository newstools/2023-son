DIE Chiefs moes Vrydag hard werk om hul derde bonuspuntsege in vanjaar se Super Rugby Pacific-kompetisie te beklink. Dit, nadat Clayton McMillan (coach) se span die sukkelende Highlanders met 28-7 in Hamilton se FMG-stadion geklop het. Die rustydtelling was 8-0 in die guns van die Chiefs, wat kwaai gesukkel het om 'n hardnekkige Highlanders-verdediging te fnuik. In die tweede helfte sou die damwal ietwat breek nadat die Highlanders met 'n speler minder moes klaarkom. Shannon Frizell (flank) is vir 10 minute koelkas toe gestuur en die Chiefs het twee keer kort na mekaar gaan druk om hul voorsprong tot 21-0 te rek. Damian McKenzie (losskakel) het vroeg in die tweede helfte ook met 'n strafdoel geslaag. Die Highlanders, wat nog nie 'n wedstryd in vanjaar se kompetisie kon wen nie, sou egter nie bes gee nie, en is daarvoor beloon toe die vleuel Mosese Dawai onder die pale gaan druk het. Kort voor dié drie is die Chiefs ook gestraf deur vir 10 minute met 'n speler minder te speel. Die mede-kaptein Sam Cane is vir onkantspel – vlak voor die doellyn met die ‘Landers op die aanval – gestraf en deur die skeidsregter, Paul Williams, die geelkaart gewys. 'n Kykweer het egter gewys Williams was dalk verkeerd om Cane af te stuur, want dit het glad nie gelyk of hy onkant was toe hy ingaan vir 'n duikslag op die skrumskakel Aaron Smith nie. Met Frizell terug op die veld vir die besoekers en die Chiefs nog sonder Cane, het die ‘Landers verbeter begin aanval, maar is deur uitstekende verdediging deur die tuisspan gefnuik. Sewe minute voor die einde is die Chiefs vir hul geduld en dissipline beloon toe Shaun Stevenson vir sy tweede drie van die wedstryd oorgeduik het om die bonuspunt vir die span van Hamilton in te oes. In Vrydag se ander wedstryd tussen die Australiese spanne, het die Rebels 31-20 teen die Waratahs koning gekraai. Dit is die Rebels se tweede wen in vanjaar se kompetisie, en maak op vir die vorige naweek se nederlaag teen die Hurricanes. 