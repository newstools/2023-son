TYRES wat brand, klippe wat vlieg na karre, ’n klein groep mense wat al groter en al hoe meer woedend raak. Dit was alles die bestanddele van ’n redelik woedende cocktail van gebeure, wat Dinsdagmiddag tydens spitsverkeer afgespeel het in 35ste Laan in Elsiesrivier. Die gemoedere van inwoners het oorgekook toe ’n shack op ’n onwettige lappie grond deur wetstoepassers afgebreek is. Dit het mense opstandig gehad en die pad is afgesper met brandende tyres, en toé vlieg die klippe na verbygaande karre en busse. Die polisie is na die toneel ontbied wat dadelik die gebied begin afsper het, sodat motoriste en selfs die media nie nader kon gaan nie. Dit het die spitsverkeer al erger laat ophoop en motoriste moes van alternatiewe roetes gebruik maak. Dit het ook aanleiding daartoe gegee, dat die situasie verder vererger is. Lede van die polisie se openbare orde is ingeroep, en op die toneel waar die klippe gevlieg het, is van traangas en rubber bullets gebruik gemaak om die skare uiteen te jaag. Na wat verneem word, het mense uit desperaatheid hul wendyhuis op ’n oop stuk grond opgerig. Die grond het vir ’n tyd leeg gestaan, ná ’n wendyhuis afgebrand het. Maar die vet het in die vuur beland toe die hokkie afgebreek is. Imraahn Mukaddam, ’n gemeenskapsleier in Elsiesrivier, sê: “Wat mense moet verstaan, is dat tye tans baie moeilik is en mense sukkel om kop bo water te hou. “Dit is ’n geval van jy word gestraf omdat jy arm is. “Ons gemeenskappe is kwaad en honger, as gevolg van load shedding. “Hulle kan nie werk nie en die meeste beland op straat. “Die regering moet meer menslik optree teenoor die minderbevoorregtes en haweloses wat op straat bly. “Klokslag, elke keer as dit koud is of dit reën, dan word die mense se huise afgebreek. “Daar is ’n agterstand van meer as 6 000 000 huise in die Wes-Kaap. Waar moet die mense bly anders as in ander mense se jaart of om te plak op oop areas? “Die mense se gemoedere loop hoog as hulle hokke afgebreek word, want hulle het klaar so min en daai goed word erg beskadig in die afbreekproses.” Nog ’n gemeenskapsleier, Hamish Arries, sê: “Behuisingsnood is ’n groot probleem in Elsiesrivier. Die law enforcement officers het die onwettige hokkies kom afbreek. “Dis jammer dat die behuisingskantoor nie ingegryp en gehelp het nie. “Daar word geen huise gebou om die agterstand aan te spreek nie. “Die mense is woedend as hulle hokke afgebreek word, maar dit regverdig nie om klippe na motoriste en busse te gooi nie. “Dit het mos niks te doen met die hokke wat afgebreek word nie.”