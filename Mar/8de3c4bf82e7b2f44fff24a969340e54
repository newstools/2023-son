DIE Wits-universiteit se studenteraadskomitee waarsku hy sal dié instituut onregeerbaar maak totdat die bestuur aan hul eise voldoen. Die studente het Dinsdag aan verskeie protesaksies deelgeneem. Chaos het Vrydag losgebreek wat daarna gelei het dat studente en sekuriteitsbeamptes mekaar met klippe bestook en drie beamptes beseer is. Sowat 200 betogers het Vrydag by Wits se hoofkampus ingegaan waar hulle deur studenteleiers van die Sacos, EFF Student Command en die Wits-studenteraad by die hoofsaal toegespreek is. Studenteraadspresident, Aphiwe Mnyamana, sê studente moet aanhou om te fight en moet nie bang wees dat hulle geskors sal word nie. “Niks sal soos normaal voortgaan nie, want niks op dié kampus is normaal nie. Totdat aan werkers se eise voldoen is, sal die universiteit nie met sy normale operasies voortgaan nie. Ons het ’n swart kanselier, ons het ’n swart vise-kanselier, ons het ’n swart raadsvoorsitter, maar swart mense suffer en word afgeskeep.” - SABC News