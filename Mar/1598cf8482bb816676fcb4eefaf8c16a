GARY Neville, voormalige Manchester United-sokkerspeler en kommentator vir Sky Sport, sal nou maar sy woorde oor Bruno Fernandes moet sluk. Dit nadat Fernandes met 'n briljante vertoning vir die Red Devils in Donderdagaand se Europa League-wedstryd teen Real Betis gewys het hy is steeds die regte man om Erik ten Hag (manager) se span op die speelveld te lei. Ten Hag self was vol lof vir Fernandes nadat die Red Devils hul Spaanse teenstanders met 4-1 op Old Trafford geklop het, om 'n gesonde voorsprong te verseker wanneer dié twee klubs mekaar in die tweede been van hul laaste 16 uitklopwedstryd pak. United het die wedstryd vinnig begin met Marcus Rashford, wat in die sesde minuut aan die tuisspan die voortou gegee het. Daarna het die Red Devils 'n bietjie gaan oorgerus word, met Betis, wat munt daaruit geslaan het toe Ayoze Pérez vir die besoekers se gelykmaker gesorg het. In die tweede helfte was United op hul beste met Antony se doel in die 52ste minuut, wat weer aan sy span die voortou gegee het. Fernandes het toe met 'n deftige header die telling 3-1 gemaak in die 58ste minuut om Old Trafford uit sy nate te laat bars. Wout Weghorst was toe in die 82ste minuut die ene emosies toe hy uiteindelik as 'n Red Devil-speler die nette laat raas het. Maar soos Ten Hag aanvoer, was die beste speler op die veld vir United die kaptein homself, Fernandes. Veral nadat Fernandes uit verskeie oorde gekritiseer is vir handdoek ingooi in die afgelope Sondag se swaar nederlaag met 0-7 teen Liverpool op Anfield. Sy vermoë as leier is bevraagteken en daar is selfs aangevoer dat van sy spanmaats hom nie as hul kaptein beskou nie. Neville was een van die kenners en oud-spelers wat aangevoer het dat Ten Hag 'n ander leier moet kies, maar die Nederlander se vertroue in Fernandes sal ná Donderdag se sege weer regverdig wees. “Hy was die beste speler op die veld en dit het sy persoonlikheid gewys,” het Ten Hag aan BT Sport gesê. “Hy het in 'n dieper rol gespeel vanaand, hy was briljant. “Hy was ons leier as dit kom by spel skep uit diepte en het die ritme van die game beheer. Daar is baie goeie aangees deur hom gemaak en dit het ons van daar af die kans gegee om goeie geleenthede te kon skep.” Volgens Ten Hag is sy span se koppe nou weer in die regte plek en was die swaar nederlaag teen Liverpool dalk net die regte doepa om sy span uit 'n afdaling in hul standaarde te gee. “Ek was nie gelukkig met ons vertoning teen Newcastle (in die Carabao Cup-eindstryd) nie, ek was ook nie gelukkig met ons vertoning in die eerste helfte in die (liga-)wedstryd teen Leicester (City) nie. “Soms het 'n mens swak uitslae nodig om almal se oë weer oop te maak,” meen die Red Devils-baas. United sal Sondag op hul jongste sukses wil voortbou wanneer hulle in die Engelse Premierliga teen Southampton te staan kom op Old Trafford. Intussen het Mikel Arteta, manager van Arsenal, gal gebraak oor sy span se swak verdediging in hul Europa League-gelykop uitslag met 2-2 teen Sporting Lisbon. Arteta sal hoop vir 'n beter vertoning in die tweede been, wanneer die Gunners ook tuisveldvoordeel sal geniet teen die Portugese klub. 