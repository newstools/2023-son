SONLANDERS! ’n Splinternuwe week en ook tyd vir ’n ewe splinternuwe verhaal. “Dood van ’n Tikkop” is ELDRIDGE JASON se nuutste verhaal. Geniet die eerste hoofstuk. HY WEET nie of dit load shedding is wat ingeskop het en alles in sy slaap­kamer pik-, pikdonker gemaak het nie. Selfs al is dit nie load shedding nie, hét iets hom wakker gemaak. En met goeie reg ook, want skuins oorkant hom, op die stoel waaroor sy sommer sy klere smyt en dan kaalstert in die bed spring, sit ’n silhouette-figuur. ’n Vlietende paar sekondes het hy stil gelê en hoop dis maar net ’n stage 6-nagmerrie, maar die gode van nightmares blyk hom nie gesind te wees nie. Die figuur het ’n hele paar keer al beweeg. Hy verstaan dit ten volle — daai stoel is k*k hard op die agterstewe. En dan het hy al die persoon ’n paar keer hoor asemhaal. Nie te hard nie, maar duidelik genoeg om hom te laat besef dat niks van die beeld voor hom sy verbeelding is nie. Dis oomblikke soos hierdie dat hy wens hy het nie sy dienspistool by die stasie ingeboek nie. Maar die laaste ruk was daar soveel aanvalle op cops. En vir niks anders as hulle dienspistole nie. Dis om dié rede dat hulle SK hulle aangeraai het om vir eers safe te speel deur hulle vuurwapens by die stasie te hou wanneer hulle uitklok. Maar hier lê hy nog, totaal en al ongewapen en aan die genade van sy geheimsinnige inbreker oorgelaat. “Ek weet jy is wakker,” sê die stem uit die bloute. Ek wonder nou net hoe lank ons hierdie game gaan speel: ek wat hier sit met ’n paar lam holle, jy wat maak asof jy kamma-likes snork.” Die man klink rustig, op sy gemak, so asof hy hierdie vir ’n day job doen. “Ek weet jy is nie gewapen nie,” gaan die man voort. “Maar ék is. Ek is nie hier om jou enige leed aan te doen nie — net om ’n boodskap te deliver.” Ek maak my keel skoon. “Sou dit nie makliker gewees het om die boodskap deur die poskantoor te stuur nie? Ek kan verkeerd wees, maar posseëls is darem mos nog nie so duur nie.” Weer lag die man. Hy is ashes, vol van homself en dit begin my ietwat irriteer. “Ek hou van house calls maak,” sê hy dan en, voordat ek kan antwoord, voeg hy by: “Ek los maar die jokes vir ouens soos Trevor Noah en politicians. Veral laasgenoemde maak ’n killing uit die grappe wat hulle eintlik maar is. “Maar alle grappe op ’n stokkie.” Hy klink skielik saaklik. Sy regterarm lig skielik en hy lyk soos iemand wat die tyd op sy horlosie kyk. Weer vervloek ek die gees van beurtkrag. Om te kon sien watter tipe horlosie hy dra, sou dalk ’n belangrike clue wees. “Om presies 11:00 vanoggend gaan ’n beampte van DPP julle kantoor instap. Jou bevelvoerder, brigadier Moses Sishlala, gaan jou na sy kantoor ontbied en ’n docket aan jou oorhandig. “Dis ’n moordsaak. ’n Onopgeloste moord. Een wat jy van die hand moet wys.” Ek beur versigtig orent. Nie te veel om die man voor my sommer trigger-happy te maak nie, maar my blerrie arm is lam van heeltyd daarop rus. Hierdie man ken sy job, besef ek. Hy weet wie ek is, weet wie my baas is, maar hoe weet hy van ’n besoek van die vervolgingsgesag, waarvan ek dan nog nie eens bewus is nie? “Ek weet alles,” antwoord hy, so asof hy my mind kan lees. “Die oorledene was Geo Louw. ’n Tikkop; 23 jaar oud. ’n Tikkop. “’n Maand gelede dood aangetref in ’n verlate gebou. ’n Tikkop. “Een keer execution style in die kop geskiet. ’n Tikkop. “Need I say more?” Ek blaas my asem saggies uit, ruik die poefies van die vorige aand se rum en coke. “Colgate is ook nie vir almal nie,” sê die man. Hy klink minder ernstig. “Dit gaan moeilik vir jou wees om die saak te weier. Jy is immers een van jou stasie se mees senior speurders, maar jy beter dié saak van die hand wys. Anders ...” “Anders?” vra ek en probeer meer regop sit. “Anders sit ons met ’n probleem,” antwoord die man koel en kalm. “Hoekom al die moeite doen om ’n polisieman in sy eie bed te kom dreig as hierdie net ’n tikkop was?” vra ek. Ek trek my oë op skrefies om beter in die donker te kan sien. Niks maak nie. Ek kan maar net aanhou wonder hoe honde en katte dit regkry. Ek kan ook nie vir my eks vra nie. Sy is met kat, hond en die helfte van die huis se furniture hier weg. “Jy hoef jou nie met hierdie saak te bemoei nie,” gaan die man voort. Ek kan nie anders as om die rustigheid in sy stem te bewonder nie. Hierdie ou weet dat hy die een in control is. Maar dit is nie net die vuurwapen wat hom so laat voel nie. Hy is gewoond daaraan om in control te wees, dít kan ek beslis agterkom. “Ek wag nog om van anders te hoor.” Ek probeer so dapper klink soos daai muis wat elke keer die huis oorvat as die kat GrandWest toe gaan. “Ek weet nie wie so kleurbef*k is nie, maar as ek dit nie mis het nie, is jou dogtertjie se naam Blue, reg?” Dit voel of iemand my wind uitskop. So, dís sy troefkaart: om my met my kind se lewe te dreig. “Jy is ’n baie k*k mens om ’n kind in hierdie ding te bring,” sê ek kwaad. “Skaam jy jou nie?” “Ek is gebore sonder ’n vel oor my gesig en om nou eerlik te wees, ek was nog nooit iemand vir popularity contest nie. “Ek doen niks in die lewe vir likes nie. Like me or not, jy gaan doen wat ek sê, an—” “Anders,” val ek hom in die rede. Ek voel nou nogals vies, om maar ordentlik te klink. Dié jong breek by my plek in, sit houtgerus op my stoel, en kom dreig my met my kind se lewe? “Hierdie is niks personal nie,” gaan die man voort. “Ek voer ook maar net ’n opdrag uit. Een waarvoor ek goed betaal word. So, ek wil seker maak jy verstaan wat op die spel is.” Dan vroetel hy in sy broeksak. Oomblikke later sien ek ’n lig en besef dis sy selfoon. Hy kom vorentoe gestap. In die flou liggie wat die selfoon afgee, sien ek die vuurwapen in sy linkerhand. Hy hou die selfoon voor my. My hart gee ’n ruk toe ek in die stralende gesig van Blue vaskyk. “Dié pic is gisteroggend by haar crèche gevat. Mos Babbelbekkies, reg? En hierdie Blue is voorwaar ’n babbelbekkie. Het sommer uitgelap oor waar haar ma werk, waar hulle bly, hoe laat haar ma haar gaan kom optel ... leer niemand meer hulle kinders van stranger danger nie? “Anyway, dis ’n sonde dat jy nie meer tyd met jou kind spend nie.” Die selfoon se lig word uitgedoof en ek moet my oë ’n paar keer knip om weer aan die donker gewoond te raak. Toe ek opkyk, is hy weg, maar ek weet ek het my nie verbeel nie ...