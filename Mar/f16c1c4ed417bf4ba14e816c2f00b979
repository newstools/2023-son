DIE rugbyspan van Tygerberg staan gereed om die gemeenskap van Ravensmead vanjaar trots te maak. Ná ’n aantal sukkel-seisoene het die span een reuse-aansporing gekry toe die organiseerders van die Transnet Saldanha Super 8 Easter Rugby Tournament, ’n uitnodiging aan die klub gestuur het. Met nog 24 dae voor die skouspel, wat vanaf 6 tot 10 April in die Saldanhabaai-stadion afskop, het Tygerberg sy voorbereiding opgeskerp. Heinrich Martin, wat vanjaar die coaching oorgeneem het, sê die uitnodiging het beslis ’n nuwe vibe onder die klublede en spelers meegebring. “Ons is uit-en-uit ’n gemeenskapsklub en kry geen buitensporige hulpbronne wat ons op kan steun nie. “Daarom gaan ons om aan die Saldanha-toernooi deelneem om die mense van Ravensmead trots te maak. “Kyk, daar is uitdagings op talle fronte. Ons het spelers by gekry en daarmee kan ons net tot ons beste vermoë vir die toernooi voorberei. “Een ding is seker, ons gaan nie deelneem om nommers vol te maak nie, ons gaan om te wen. Dan is daar die historiese redes waarom ons die klub met trots gaan verteenwoordig. “Ons laaste opwarmingswedstryd sal teen die Maties wees,” het Martin gesê. Sy span het Saterdag teen Vineyards van Paarl ’n opwarmingswedstryd op Florida Park gespeel. “Die scoreline is nie van belang nie. Die feit dat ons begin gel het as span is vir my baie verblydend. Dit gesê, daar lê nog baie harde werk voor vir ons.” Die Tiere het met 38-7 gewen nadat hulle rustyd met 24-7 voorgeloop het.