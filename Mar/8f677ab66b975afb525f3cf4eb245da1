DIE SWD-Arende se twee vleuels, Mpho Ntsane en Ros­co Syster, het Saterdag in die Sisa Dukashe Stadium, Mdantsane, sirkels om die Border Bulldogs se verdedigers gehardloop. Dié spoedvrate het tussen hulle vyf van die Arende se agt drieë aangeteken in die oorwinning van 50-12 in die Eerste Liga-wedstryd in die Currie Cup-reeks. Syster, wat op regtervleuel uitgedraf het, het ’n driekuns aan drieë behaal terwyl Ntsane twee keer egter die tuisspan se doellyn gaan kuier het. Daar was ook drieë deur die senters, Edwin Sass en Clive Kruger, terwyl die agtsteman, Hilroy Baadjies, ook sy naam op die lys driedrukkers gekry het. Die losskakel Adriaan van der Bank was in die kol met vyf doelskoppe. Die manne van die Suid-Kaap het vanaf die afskop die spel oorheers en dit was duidelik dat die tuisspan maar net moes veg om die telling laag te hou. Anton Moolman, coach van die Arende, was vol lof vir Ntsane en Syster se spel. “Nie net het hulle hul kanse goed benut nie, maar albei het met goeie lopies die tuisspan se verdediging laat les opsê,” het Moolman verduidelik. Maar hoewel hy tevrede is met die uitslag, sowel as die vertoning van sy span, glo hy die SWD kan steeds verbeter. Opgesteek “Daar is reuse-verbetering met ons algehele spel, veral as daar in ag geneem word dat ons teleurstellend aan die begin van die veldtog was en twee wedstryde verloor het. “Maar ons sal in ’n paar afdelings moet verbeter. Daarby gesê, is daar ook talle spelers wat hulle hande opgesteek het en dit is vir my baie verblydend. “Ons het ook kans gekry om talle nuwe spelers kans te gee met die doel om hulle vir die Mzansi Challenge gereed te kry.” Die Arende beklee met 11 punte ná vier wedstryde nou die vierde plek op die punteleer. Moolman se span reis Saterdag na Kempton Park om teen die derde geplaaste Valke te speel. Die Mzansi Challenge begin op 24 Maart.