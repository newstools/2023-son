AL DIE Jeffreysbaai-rugbyklub se tuiswedstryde is opgeskort ná ’n voorval van geweld waarin drie Port Elizabeth Harlequins-spelers gesteek is en na bewering in die hospitaal opgeneem is. Die president van die Oostelike Provinsie Rugbyunie, Maasdorp Cannon, het die voorval aan Rugby365 bevestig en dat stappe reeds geneem is. Harlequins het Jeffreysbaai met 24-22 in ’n Super 14-klubwedstryd geklop, met die wenpunte wat van die laaste skop van die wedstryd gekom het. Chaos het toe uitgebreek toe woedende ondersteuners op die veld gestorm en die messtekery begin het. “Die veiligheid van ons atlete en ondersteunende gemeenskappe is van uiterste belang,” het Cannon gesê. “Benewens die ontvouende prosesse, word alle subkomitees byeengeroep om sake rakende risiko te bespreek en dit voortaan uit te skakel.” Mark Alexander,  die president van die Suid-Afrikaanse Rugbyunie, het ook die “ondraaglike” gedrag gekap en gesê die strengste sanksies moet oorweeg word. “Die verslae wat ons gesien het is kommerwekkend. Ons sal aan die Oostelike Provinsie Rugbyunie skryf en verdere inligting versoek,” het Alexander gesê.