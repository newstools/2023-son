ALLES is gereed vir die rugbyklub Young Gardens se musiekfees Back to Our Roots dié Saterdag by die Amfiteater op Paarlberg. Ivor van Schoor, die klub se president, vertel: “Ons het kliphard gewerk om alles in plek te kry. “So, al wat mense moet doen, is om op te daag en ons sal sorg dat hulle ’n onvergeetlike tyd het.” Young Gardens vier vanjaar sy 75ste bestaansjaar en met Back to Our Roots begin die klub sy feesviering. Die musikante is indrukwekkend, met ’n goeie balans tussen plaaslike en nasionaal bekende kunstenaars. Gemeenskap “Ons is van die Paarl en ons wil plaaslike kuns­tenaars en besighede ondersteun. Daarom het ons die program só opgestel. “Ons vendors is ook almal kleinsake-mense van die Paarl en omgewing en ons doen ’n beroep op die gemeenskap om hulle te kom ondersteun.” Van Schoor sê verder die Amfiteater, wat naby die ikoniese Taalmonument geleë is, is die geskikte plek om die musiekfees aan te bied. “Ons klub is in 1948 op Paarlberg in die Ou Tuin gebore, maar ons mense is deur die destydse apartheidsregering uitgeskop en moes in Paarl-Oos gaan woon. Trotse “Ons het 75 jaar lank oorleef en daarom voel ons ons moet teruggaan na waar ons wortelgeskiet het — vandaar die naam Back to Our Roots. “Ons is ’n trotse klub en wil op dié manier ook teruggee aan die gemeenskap, wat ons al die jare ondersteun het en sal voortgaan om ons te ondersteun.” Die Amfiteater bied asemrowende uitsigte op die Paarl en op ’n helder dag kan ’n mens selfs Tafelberg in die verte sien. “Net die views is al klaar die toegangsgeld werd. Jy sal ver moet soek om ’n mooier omgewing vir ’n musiekfees te vind.” Kaartjies is nog beskikbaar by webtickets.co.za of by enige tak van Pick n Pay. Kaartjies kan ook by Lionel Matthee by 072 239 2181 of Ivor van Schoor by 082 432 2966 verkry word. Beperkte kaartjies gaan ook môre by die hek beskikbaar wees. Die program 15:00 — 15:30: Chelsea Vox 16:00 — 16:30: Carl Hendricks 17:00 — 17:30: Loren Erasmus 18:00 — 18:30: RJay & LK 19:00 — 19:45: Richard Ceasar 20:15 — 21:00: Don Vino 21:30 — 22:15: Alistair Izobell 22:45 — 23:45 The Rockets met ’n special guest, Theo Watt Ons het ’n paar dubbelkaartjies om weg te gee. As jy wil wen, beantwoord net hierdie maklike vraag: Wat is die naam van die rugbyklub wat die gasheer is vir die musiekfees Back to Our Roots? Stuur jou antwoord na 35128, met jou naam en van.