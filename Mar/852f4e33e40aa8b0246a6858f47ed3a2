LADISMITH. - ’n Duidelike waarskuwing. Dis die boodskap wat Saps aan dwelmhandelaars in Kannaland wil uitstuur met reuse- suksesse in twee opeenvolgende naweek operasies. In een is daar op sowat R100 000 se drugs beslag gelê wat ’n duidelike merk laat op dwelmhandel in die klein dorpies waar werkloosheid hoogty vuur. ’n Bron vertel: “Daar is verskeie huise in Ladismith en Zoar deursoek. Verskeie runners is toegekap vir drugs wat hulle vir die merts verkoop. “Dis hierdie drugs wat weer lei tot geweldsmisdade, beskadiging van eiendom en diefstal. “Ons is super-trots op die wakker manne in blou. Die runners wil ook nie meer ‘run’ nie, want Saps se ouens ‘run’ hulle in.” Veiliger Nege persone tussen die ouderdomme van 32 en 45 is toegesluit. In Nissenville is ’n vrou gearresteer vir Mandrax en drugs. ’n Totaal van 188 Mandrax-pille en 170g tik is op beslag gelê. Intussen het ’n tweede vergadering tussen Saps en die munisipaliteit plaasgevind om Kannaland veiliger te maak. Lt.kol. Pauline Kriel, plaaslike stasiekommissaris, het haar lede geloof vir hul toewyding om misdaad te bekamp. Sy het ook lof vir die gemeenskap gehad wat informasie aan Saps gee. Sy vra dat die polisie nie verhinder word om hul werk uit te voer nie. Die plaaslike GPF glo die jeug moet in programme gesit word wat hulle positief sal beïnvloed. Polisiewoordvoerder, sers. Chris Spies, het die arrestasies bevestig.