TERWYL die twee Wes-Kaapse Eerste Liga-Curriebeker-spanne hulle wedstryde Saterdag verloor het, het die nuwe Mzansi Challenge nog ’n terugslag beleef. SA Rugby het gister bekend gemaak dat die Spaanse klubspan Diables Barcelona hom onttrek het aan die toernooi wat op 25 Maart afskop. Diables se onttrekking, glo weens logistieke uitdagings, volg nadat die uitnodiging aan die klubspan Tel Aviv Heat van Israel verlede maand teruggetrek is. ’n Herrie het losgebars nadat SA Rugby aangekondig dat hy die uitnodiging aan Tel Aviv Heat weens druk moes terugtrek. Die nasionale beheerliggaam het tot dusver geen aanduiding gegee of die twee spanne vervang sal word nie. Die Mzani Challenge is veronderstel om met meer wedstryde kompetisie aan die Eerste Liga te verskaf. Die Eerste Liga het Saterdag tot ’n einde gekom met die Boland-Kavaliers wat hulle laaste wedstryd met 32-33 teen die Luiperds op Olënpark, Potchefstroom, verloor het. Maar ondanks die nederlaag eindig die Bolanders steeds bo met 22 punte ná vyf wedstryde. Optimisties Hulle was veronderstel om hulle Mzansi Challenge-veldtog op 25 Maart teen Diables Barcelona, te begin. Terwyl Franzel September (coach) sy diepe teleurstelling oor die onttrekking van Diables Barcelona uitgespreek het, bly hy optimisties oor die kompetisie se doelstellings. “Dit is nie ideaal nie, maar ek glo daar sal planne gemaak word. “Vir eers gaan ons ’n blaaskans vat en dan volgende week weer begin hard oefen,” het September gesê. Oor sy span se nederlaag sê hy: “Daar was talle ontwrigtings in die span. “Ek moes gou planne maak omdat die stut Wayrin Losper hom weens persoonlike redes onttrek het, en toe ook noodgedwonge vir Gavern Skipper op senter laat begin. “Die verskil was ’n verbroude doelskop in die doodsnikke. Maar oor die algemeen is ek happy.” Intussen het die SWD-Arende ook hulle veldtog met ’n nederlaag afgesluit toe hulle met 38-44 teen die Valke in Kempton Park vasgeval het.