SONLANDERS, Cardo doen ’n wrede ding om sy sussie se dood te probeer wreek. Siena tree vreemd op en beland in die tentkerk. In haar sinkhok kry sy ’n vreemde reuk. Geniet hoofstuk 4 van “Loon van die Sonde” uit die pen van Nicky Fouldien. ’N GELUID by die deur ruk Siena uit haar sluimerslaap. Uit gewoonte draai sy haar rug. Sy probeer die konfrontasie so lank moontlik uitstel. Tot haar verbasing is Kapê vanaand buitengewoon stil. Sy hoor hom skaars beweeg, maar sy is bewus van sy teenwoordigheid in die vertrek. Dan is hy by haar. Iets sags druk op haar kop. Dit forseer haar gesig dieper in die kussing. Sy snak na asem en saam daarmee kry sy die oorweldigende reuk van mansdeodorant. Sy begin woes spartel en gryp in die lug rond. Dit duur ’n paar sekondes voordat haar wriemelende lyf stil word en genadige donkerte haar omhels. SPEURSERSANT Reggie Bruintjies groet Rita Booysen en maak sy kantoordeur agter haar toe. Hy gaan sit met ’n sug by sy lessenaar en slaan die verslag oop. Sy oë gly vinnig oor die inhoud. Hoe de hel is dit moontlik dat drie vroue in die bestek van drie weke verdwyn en niemand dra kennis daarvan nie? Uit ondervinding weet hy Riemvasmaak se mense maak nie maklik oop teenoor die polisie nie. Ja, hulle het hul geskille. By optogte is die polisie genoodsaak om soms hardhandig op te tree. En optogte is daar gedurig. Hulle betoog oor enige iets. Water, krag, ablusie, behuising, werk, nooddienste. Kyk, dan weet die Riemvasmakers van saamstaan. Nou het drie vroue spoorloos verdwyn en niemand weet daarvan nie. Carol Fielies, 35 jaar oud. Hy ken haar persoonlik. Haar seun, Reginald, is onlangs deur haar kêrel vermoor. Bruintjies was die ondersoekbeampte in die saak. Kariena Petoors. Alias Oumeit, 37 jaar oud. Haar vyftienjarige dogter, Fredeline, het haar as vermis aangemeld, maar eers ná ’n week. Dit was vreemd, maar ná deeglike ondervraging het dit aan die lig gekom sy is deur haar stiefpa gevange gehou en herhaaldelik seksueel gemolesteer. Hy is ’n uur gelede gearresteer. Hy dra ook kamstig geen kennis van Kariena se verdwyning nie. Siena de Louw, 32 jaar oud. In ’n verhouding met Kapê, alias Karel Sass. Hulle het ’n vyfjarige dogtertjie. Karel is al twee keer gearresteer vir aanranding met die doel om ernstig te beseer, maar hierdie sake het nooit in die hof gaan draai nie. Karel se suster het Siena se verdwyning onder die maatskaplike werker se aandag gebring toe sy Maandag nie soos gewoonlik vir klein Dora kom haal het nie. Albei vroue se kinders is tans in pleegsorg. Reggie Bruintjies kom steunend orent. Sy logge lyf kort oefening. Op ’n dorpie soos Caledon gebeur daar min. Dis meestal Riemvasmaak se inwoners wat die speurtak besig hou. Inbraak, aanrandings en moord is aan die orde van die dag. Hierdie verdwynings is vir hom ’n vreemde ding. Hy trek sy broek reg en tel die lywige dokumente van die tafel af op. Karel Sass wag vir hom in die aanhoudingselle en dan gevangenis toe om Geweld, alias Willem Spogter, te gaan ondervra. Daarna lê die groot taak op hande. Riemvasmaak se inwoners. Skinderstories loop soos veldbrande, maar betroubare inligting word weerhou. Dikwels uit vrees vir vikti­misering of omdat hulle nie kans sien om in die hof te getuig nie. Speursersant Reggie Bruintjies skud sy kop moedeloos terwyl hy sy sitplek agter die staatsmotor se stuurwiel inneem. Nes hy verwag het. Niemand kan regtig lig werp op die drie vroue se skielike verdwyning nie. Hy ry verby die enorme wit-en-blou tentkerk, wat soos ’n olifant op die oop stuk veld lê. Oorkant dit is Bloedbad in stilte gehul. Speursersant Bruintjies slaan brieke aan en hou in ’n stofwolk stil. Hierdie vroue is almal laas in Bloedbad gesien. Die naaste plek aan Bloedbad is die tentkerk. Hy weet hy gryp nou na strooihalms, maar iewers moes iemand iets gehoor of gesien het. Dalk kan die pastoor help. CARDO staar na die geel vlamme-gloed. Hy voel skaars die hitte op sy vel. Hy hoor weer sy ma se kermende hulpkrete voor sy een geword het met die gulsige geel. Geel. Die kleur van die son. Die kleur van vrolikheid, wat ná daardie dag alles binne hom swart kom kleur het. Hy sien klein Mia se laggende gesig in die dansende vlamme. Daar gaan nie ’n dag verby dat hy nie aan haar dink nie. Vyf jaar lank probeer hy nou al opmaak oor hy haar gefaal het. Vyf jaar lank herleef hy die vlammehel net om haar glimlaggende gesig weer te kan sien. Naby haar te wees en haar te wys hoe bitter graag hy wens hy kon haar teen die bose beskerm. Dat hy haar kon red ... As dit nie vir die pastoor was nie, sou hy ook verlore geraak het. Dank Vader, die Here het sy siel kom red. Hy het ’n roeping ontvang. Hy moet siele werf. God se genade is groot. Cardo staar na die vuur tot die geel gloed begin taan. Hy tel die hark op en roer die kole. By die varkhokke begin die varke luid snork. Hulle weet dis amper voertyd. Speursersant Reggie Bruintjies se oë sukkel ’n rukkie om in die skielike donkerte binne die tentkerk te sien. Die lug is vreemd koel in teenstelling met die hitte buite. Hy talm ’n rukkie voordat hy verby die rye stoele na die verhoog voor in die kerk stap. Die lang mat demp sy voetstappe. Die vrou by die altaar word eers van hom bewus toe hy begin praat. “Dagsê. Sersant Bruintjies van die speurdiens,” stel hy homself bekend. “Ek is op soek na dié pastoor.” Die vrou kyk hom verbaas aan. “Is iets fout, Sersant?” vra sy. “Nee, Mevrou. Net ’n paar roetine-vragies,” stel hy haar gerus. “U is...?” “Haai o, askies, Sersant. Ek is suster Ria. Ek maak die kerk skoon vir aanddiens. Doen die blomme en so aantes,” stel sy haar trots voor. “Pastoor is op die kleinhoewe.” “Kleinhoewe?” vra Bruintjies verbaas. “Ja, Sersant. Sy besigheid is mos daar.” “Besigheid?” Bruintjies wens die vrou wil in vol sinne praat. Dis asof sy dink hy is bekend met die pastoor. Hy weet kerkmense is soos familie en almal weet alles van mekaar, maar hy is oorlaai met werk en het nie tyd vir mense se persoonlike besighede nie. “Ja, Sersant. Pastoor het mos die varkboerdery op die kleinhoewe en die begrafnisbesigheid wat hy in die dorp bedryf.” Dis of die vrou nie kan glo dat hy so min van die hooggeagte pastoor weet nie. “O, okay. Kan u dalk vir my die adres gee?”