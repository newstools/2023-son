VANJAAR se Varsity Cup lyk klaar of dit een van die opwindendste rugbytoernooie vir studente nóg kan oplewer. Ná drie rondes in vanjaar se toernooi, het daar nog niemand na vore getree as ’n potensiële gunsteling vir die titel nie. Behalwe vir verlede jaar se kampioen, die Universiteit van Pretoria (Tuks), het al die ander spanne reeds ’n wen of twee geregistreer. Tuks bevind hulle in die ongewone posisie van die laaste plek op die punteleer ná drie agtereenvolgende nederlae. Dit, nadat die Sentrale Universiteit van Tegnologie (Ixias) die verdedigende kampioen in ’n taai wedstryd in Bloemfontein met 41-39 verras het. Intussen moes Maties (Universiteit Stellenbosch) diep delf om net hul tweede wen van die seisoen te behaal. Hulle het die toernooi se vroeë voorloper op die punteleer, die Noordwes Universiteit (Eagles) in Potchefstroom in nog ’n naelbyter met 31-28 geklop. Die Universiteit van Kaapstad (Ikeys) het hul tweede nederlaag van die seisoen weg, nadat die Kapenaars met 24-43 deur die Universiteit van Johannesburg (UJ) vertrap is. Shimlas (Universiteit van Vrystaat) het hul tweede wen gevier deur Wits in nog ’n naelbyter met 26-25 in Bloemfontein te stamp. Soos sake tans op die punteleer staan, is die Eagles, Wits, Ixias en Shimlas in die kwalifiseringsposisies vir die halfeindronde. Daar bly egter nog vier rondes van opwindende ligawedstryde oor, waar sake baie gou kan verander. Daar kan juis eerskomende Maandag weer na ’n paar riller- wedstryde uitgesien word, met die Ikeys wat voor hul tuisskare op die Green Mile weer op die wenpad sal wil kom teen die Shimlas. Maties het nog ’n moeilike wegwedstryd op hande, wanneer hulle teen Wits te staan kom. Tuks sal oorgehaal wees om ’n teleurstellende begin tot die seisoen tot ’n einde te bring, wanneer hulle die Eagles in Tshwane verwelkom. In die ander wedstryd pak UJ en Ixias mekaar in Johannesburg.