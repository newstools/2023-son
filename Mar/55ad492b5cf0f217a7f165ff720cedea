Liewe Antie Mona EK is ’n 26-jarige enkelma van ’n vyfjarige seuntjie. Antie, ek werk, bly by my ouers en is nou amper drie jaar single. My kind se pa is in die tronk en ons kommunikeer nog. Hy vra elke dag hoe dit met sy seuntjie gaan en is baie lief vir sy kind. Hy wil hê ons moet weer ’n couple wees, maar noudat hy al amper vier jaar in die tronk is, het my feelings vir hom verander. Ek wil hom nie meer terughê nie. Ek is oor hom. Hy was ’n cheater en het my nie gerespekteer toe ons saam was nie. Verder is sy familie ook nie 100% openlik en eerlik met my nie. Sedert my seuntjie se geboorte het hulle dit nie weggesteek dat hulle nie van my hou nie. Prys Antie, ek wil nie my eie stert prys nie, maar ek kry baie aandag van mans af. Ek het ’n curvy body en ’n paar groot stêre, en mans én vroue komplimenteer my daaroor. Sommige sê ek is blessed wat my body betref. Daar is hierdie ou wat nie ver van ons af bly nie. Hy het ’n paar jaar gelede uit die tronk gekom. Hy is ’n big deal in ons gemeenskap, is ryk en het alles. Hy het sy oog op my en het my contact details by iemand anders gekry. Hy het toe begin om my te message en gesê hy wil my hê en sal my alles in die wêreld gee. Ons het al ’n paar keer uitgegaan en hy spoil my rotten. My familie en die community weet nie hiervan nie. Hy bly tans saam sy girlfriend en hulle het twee kinders saam. Hulle is nie getroud nie. Hy het ’n kind by ’n ander meisie en hy support dié kind ook. Antie, hy is ’n goeie ou ... wel, ek hoop hy is. Hy sê hy wil met my wees en gaan nie tou opgooi nie. Wat dink Antie? Moet ek daarvoor gaan, of gaan dit ’n groot probleem vir almal wees? — Anoniem, WhatsApp Liefie, Antie wil nou nie nasty klink nie. Jy spog dat jy gebless is met ’n lekker body maar clearly is jy nie baie geseën met verstand nie. Hoe wil jy dan nou jou ganse lewe complicate deur van die een tronkvoël na die ander te move? En dan nog na ’n tronkvoël wat reeds saam met ’n ander meisie bly, kinders by haar het én ’n kind by ’n ander meisie het? Sien jy dan nie sy pattern nie? Dat hy al die girls die sogenaamde wêreld promise, kind maak, en dan vir hom ’n ander dom victim kry? Jy sê jou kind se pa het baie op jou gecheat. Jy weet hoe junk dit jou laat voel het. Maar nou wil jy dit ook aan ’n ander meisie doen? Dit sê mos vir Antie jy het absoluut niks geleer uit jou eie experiences nie. Geld is nie alles in die lewe nie. Jy is clearly nog te jonk om dit te besef. Gangsters kan maar al die geld en mag in die lewe het, maar hulle lewe nie lank nie. Daar is altyd iemand wat hulle wil uithaal. Dink jy die dag as sy rivals vir hom kom en jy is saam hom, dat die bullets rondom jou gaan beweeg en net vir hom sal tref? Kan jy nie verder sien as al die kortstondige bederf en besef dat as dié dag aanbreek, jou eie kind sonder ’n ma sal moet grootword nie? Hierdie man gaan uit sy pad om jou panty se rek pap te maak en as hy genoeg van jou sogenaamde blessed body gekry het, gaan hy aanbeweeg. Al daai “spoiled rotten” oomblikke gaan verrot wees en al wat jy gaan oor het, is ’n reputasie wat vrot. As jy nie kan sien dat jy niks anders is as hierdie man se skelmpie nie, dan is dit hoog tyd dat mense jou minder komplimenteer oor jou agterstewe en ’n slag bygooi om vir jou ’n bril te koop.  