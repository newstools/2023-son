DIT is nie dikwels dat ’n stut die limelight vang nie, maar watch net die Boland-Kavaliers se loskopstut, Wayrin Losper, dan sal jy sien waarom die kaaskop sy teenstanders karnuffel. Die 29-jarige Losper is nou nie die flambojante tipe speler nie, maar sjoe! Hy skrum sy teenstander plat en môre sal die Luiperds se voorry ook met hom kennis maak. Dit is wanneer die Bolanders môre op Olënpark in Potchefstroom teen die Luiperds in die Eerste Liga van die Curriebeker-reeks te staan kom. Die Bolanders het tot dusver al hulle wedstryde met ’n bonuspuntsege gewen. Nou staan die Bolanders met 20 punte boaan die punteleer. Verlede week het Losper en sy spanmaats die Oostelike Provinsie plat geskrum. Uitstekend Nog ’n speler wat opgang maak en met sy blote krag en spoed veral by die afbreekpunte uitstekend vaar, is die agsteman Keenan Opperman. Terwyl Losper en Opperman die kalklig vang, is hulle deel van die Bolanders se agtal. Dié agtal word deur Franzel September (head coach) en Mornay Kurtz (voorspeler) afgerig, wat as ’n eenheid goed vertoon en hulle stempel behoorlik afdruk. Verlede week het die Bolanders teen ’n swaarder pak van die OP spel oorheers. September wil egter die Luiperds verras deur die talentvolle, opwindende agterspeler Duran Nasson los te laat. Nasson, wat verlede jaar vir Bella Vista in die Groot Uitdaagbeker-klubkompetisie gespeel het, het in die reeks ’n reuse-impak gemaak en is as die speler van die jaar aangewys. Hy maak sy debuut nadat die senter Lunathi Nxele weens harsingskudding die wedstryd sal misloop. September sê: “Ek is baie opgewonde om Duran in aksie te sien. Ons het goed met hom gewerk en ek is daarvan oortuig hy sal ’n impak maak. “Hy is een van die talle plaaslike klub-spelers wat ons geleidelik sal inbring.” Intussen reis die SWD-Arende na Kempton Park waar hulle die Valke die stryd sal aansê. Die Arende is met 12 punte ná vier wedstryde in die vierde plek. Die Valke is derde.