’N JONG scrapyard-eienaar is Maandag helder oordag in Delft koelbloedig doodgeskiet. Cheslin September (29) is voor sy scrapyard-besigheid in die kop geskiet. Die voorval het in Gatwick-weg, The Hague, gebeur. Ná die skietery het hy nog geleef. September is met die ambulans na die hospitaal geneem. Hy het egter later aan sy wonde beswyk. Farida Ryklief, gemeenskapsleier en aktivis in Delft, sê: “Dit is ’n onskuldige man wat doodgeskiet is. “Dit was helder oordag en nou het niemand niks gesien nie. Ek hoop die polisie vind die verdagtes sodat hulle kan boet vir hul dade.” ’n Familievriend sê: “Hy het buite by sy scrapyard-besigheid gesit toe daar mense na hom toe aangestap het. “Hulle het op hom begin skiet en hy is in die kop gewond. “Hy het nog gelewe en is met die ambulans na die daghospitaal geneem. “Daarvandaan is hy na Tygerberg-hospitaal oorgeplaas, waar hy later aan die skietwonde gesterf het. Agteruit “Sy ma is baie hartseer. Hy was nie ’n gangster nie. Hy was gay gewees.” Past. Charles George, voorsitter van die Delft-gemeenskapspolisiëringsforum, vertel die situasie in Delft gaan vinnig agteruit. “Meer skietery, geweld en gangsterism. Dit is ’n groot probleem. “Mens wil bly hoop dat dinge kan verander. “Dit is altyd onskuldige mense wat in die bendes se kruisvuur beland. “Hulle het geen respek vir die wet nie. Hulle loop en skiet en beroof mense net soos hulle wil en kom niks oor nie. “Ons moet as ’n gemeenskap en regering saamwerk, anders gaan niks verander nie.” Intussen is die polisie op soek na die verdagte(s). ’n Saak van moord word tans ondersoek.