GRABOUW. — Wanneer dit Allpay is, sien ’n mens nie veel honger magies om haar sopkombuis-tafel nie. Maar sodra die ouers se sente begin skraps raak, stroom die kids en selfs hulle ouers na Chanelle Franke se heerlike soppotte. Dié gemeenskapsleier met ’n hart van goud het in 2019 met uitreikwerk begin. Sy en haar span het toe die organisasie sonder winsbejag Die Straat Se Kind gestig. Hulle main focus is om veral die jong kindertjies en die jeug se lewe ’n bietjie op te helder deur hulle van die lewe te leer. “Ons het besluit om die kinders drie keer per week ’n goeie maaltyd aan te bied, en ook lewensvaardighede te leer,” het Franke vertel. Sentraal Sy sê haar kombuis kon danksy borgskappe groei. Sy bedryf haar kombuis vanaf Pineview, wat meer sentraal geleë is, sodat elke kind ’n koppie sop kan kom afhaal. “Ons bedien nie net sop nie. Op warm dae kry kinders ligte etes met koeldranke, en daar is ook dae wat ek vir hulle uit die kookboeke ’n heerlike gereg aanmekaar slaan.” Volgens Franke daag daar maar min honger kinders tydens AllPay op. Sy sê egter elke kind van die omgewing en ander van ver, kan gerus haar sop kom proe.