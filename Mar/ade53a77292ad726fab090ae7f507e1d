DIE Russiese tennisspeler Daniil Medvedev sal organiseerders van Wimbledon se besluit respekteer, as hy vir die tweede agtereenvolgende jaar toelating geweier word. Met Medvedev se geboorteland wat nog oorlog voer teen Oekraïene, maak dit sake vir hom en sy landgenote moeilik om oorweeg te word om in vanjaar se Wimbledon te speel. Wimbledon was die enigste Grand Slam-toernooi wat verlede jaar nie enige spelers van Rusland en Belarus toegelaat het om aan die toernooi deel te neem nie. Medvedev is die week uitgevra oor die Russiese inval van Oekraïene, en die feit dat hy dalk wéér nie by Wimbledon sal kan wees nie. “Ek het dit al voorheen gesê, en ek sal dit weer sê, ek is vir vrede. Ek gaan nie die besluit vir hulle (Wimbledon-organiseerders) maak nie of hulle help om een te maak nie. Dit is ’n besluit wat hulle vir hul eie redes moet neem, soos verlede jaar. “Ek het nog altyd gesê ek sal hulle besluit respekteer. Ek speel waar ek kan speel... tennis is my werk, so ek sal regtig bly wees as ek by Wimbledon kan speel. Ek is baie lief vir daai toernooi, maar as dit nie gebeur nie, sal ek maar net my kans moet afwag om ’n terugkeer te maak.” Aryna Sabalenka van Belarus en wenner van vanjaar se Australiese Ope, voel presies soos Medvedev oor deelname aan Wimbledon.