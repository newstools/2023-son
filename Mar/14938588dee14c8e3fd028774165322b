SWELLENDAM. – Al was load shedding met rehearsals ’n uitdaging, beloof die cast en produksiespan van die toneelstuk ’n Myl in My Skoene, wat eerskomende Woensdagaand in die Shack Theatre première, om nietemin ’n meesterstuk op die planke te bring. ’n Myl in My Skoene vloei uit die pen van die onderwyser en deeltydse dramaturg Freek Oerson. Die akteur Ayden October is die regisseur. Almal betrokke by ’n Myl in My Skoene is van Swellendam. October sê die toneelstuk handel oor gesinsgeweld, wat volgens hom ook pertinent is tot geslagsgebaseerde geweld, ’n groot euwel in gemeenskappe, die land en samelewing. Volgens October is die toneelstuk oorlaai met suspense. Hy sê dit word toegeskryf aan die feit dat dit mishandeling aanraak. Hy sê alle vorme van mishandeling skemer deur in die produksie. “Dis uit en uit ’n tragedie of uiteraard ’n riller.” Die hoofkarakter is Petrus, gespeel deur Renico Alman. October sê Petrus neem die gehoor op ’n reis deur sy verlede in sy strewe na geluk vir homself. Sy ma, Maria, word vertolk deur die talentvolle Ebony Slingers. Die struikelblok in Petrus en Maria se pad is sy stiefpa, Gift, gespeel deur die opkomende akteur Leeruz Lombaard. October beskryf ’n Myl in My Skoene as “’n baie relevante en boeiende storie met ’n opwindende intrige”. Hy sê die boodskap is om empatie te hê met iemand anders se storie en om jouself te plaas in hul skoene. “So, it’s about comprehen­sion. Empathy is die oorkoepelende boodskap.” Stemlose Volgens October is die objective om dié platform te gebruik om ’n stem te wees vir die stemlose slagoffers van enige geweld en mishandeling. Hy sê daar was nie baie uitdagings nie, behalwe vir die load shedding, wat ’n invloed gehad het op veral die tegniese repetisies wat die klank en beligting betref. Volgens hom moes rehearsals rondom load shedding geskeduleer word, maar alles het nietemin goed afgeloop. “As regisseur is ek taamlik beïndruk met die akteurs se werksetiek asook dié van die tegnici en ons beligtingsoperateurs. “Ek is so amazed en enthrilled deur die akteurs wat die teks so goed bemeester en kan analiseer. “Veral as hulle werk met so ’n uitmuntende teks.” Diegene wat dalk nie eerskomende Woensdag se première kan bywoon nie, kan relax, want ’n Myl in My Skoene word tot Sondag 12 Maart in die Shack Theatre opgevoer. Maar dit stop nie daar nie... “Ons gaan ook by ’n paar skole perform asook by die Desmond Tutu Biblioteek in Swellendam. “Later vanjaar gaan ons by die ATKV-Tienertoneelfees optree en ook by die Montagu Kunstefees, die Goliath Davids Dramafees en die Ratem Eisteddfod in Riversdal. “Ons moedig mense aan om die produksie te kom kyk. Dit is ’n lekker, close-to-home narrative en ’n teater-skatkis van ’n produksie.