HAAI, Sonlanders! Jakkals, oftewel speurder Jaques Als, en Lucinda gaan maak ’n draai by Geo Louw se skatryk ouers. Die ontvangs wat hul kry, is yskoud. Gilford en Anna Louw is skepties of die besoek aan hul seun se kamer enige leidrade gaan oplewer wat nie tydens ’n vorige soektog na vore gekom het nie. Maar Jakkals byt was en slaag daarin om die hoogmoedige ouers te oortuig dat hy vasbeslote is oom die killer aan die pen te laat ry. Geniet nou hoofstuk 7 van ELDRIDGE JASON se “Dood van ’n Tikkop”. GEO Louw se slaapkamer binne die hoofhuis lewer die veel op nie.Behalwe vir een of twee van daai kaalstert-boeke wat onder sy matras versteek is, is die plek silwerskoon. Dit is duidelik dat die Louws die plek behoorlik laat skrop het. So enige moontlike bewyse wat daar kon wees, is deur Handy Andy en sy makkers ontvoer. Maar toe kry ek gedagte dat Lucinda laat val het dat Geo eintlik dood in ’n garden cottage gekry is. Ek sien hoe Anna Louw se gesig val toe ek haar daaroor uitvra. “We haven’t had time yet to clean that place. It is a mess.” “Perfek,” kan ek nie anders as om opgewonde te antwoord nie. Ek maak maar asof ek nie die disgust op haar gesig sien nie. Gilford maak verskoning, brom iets van ’n Zoom meeting en maak hom uit die voete. Anna loer haar man beskuldigend agterna, maar hy is by die kamerdeur uit voordat een van haar panga-kyke hom kan deurboor. Kop in die lug, vra Anna ons om haar te volg. Ek sien hoe Lucinda haar kop skud. Ja, mense wat geld het, het alles – behalwe maniere. Ek is altyd verstom oor die lelike attitude wat hulle het as hulle net ’n paar rand in die bank het. Geld kan jou van buite mooi laat voorkom, maar aan die binnekant maak dit mense so lelik soos enige staatswerker soos ek se payslip. Ons stap ’n hele ent om by die cottage uit te kom. Smaak my ons kon maar ’n taxi gevat het, so groot is die Louws se erf. En ’n klein cottage is dit ook nie toe ons finally daar aankom. Die spinnerakke teen die voordeur is ’n bewys dat niemand onlangs hier was nie. “I can’t go inside,” sê Anna en trek haar gesig. Eers dink ek sy wil haar sturvy staan en hou, maar toe ek in haar gesig kyk, herken ek smart. Ryk, koue mense, kan ook ’n klein, warm hart met ’n bietjie emosie hê, dink ek. Ek vat aan die deurknop en draai dit. Dis nie gesluit nie. Die deur gaan met ’n liederlike kraak-geluid oop. Ek wink vir Lucinda om my te volg en stap dan na binne. Toe ons buite hoorafstand is, fluister Lucinda: “Ons moenie te lank hier maak nie. Ek is al lekker naar vir Anna en haar hoogmoed.” Ek kan nie anders as om te lag nie. “Forensies is al deur dié plek. Wat expect jy om hier te kry?” Ek antwoord haar nie en laat my oë oor die vertrek dwaal. Die hele plek is vol stof. As stof ooit ’n hoofkwartier het, dan is dit dié cottage. Lucinda raak aan die nies. “Hooikoors,” verduidelik sy. “Dié plek gaan my siek maak. Vanaand maak ek weer nie ’n oog toe nie. Ek wag buite vir jou.” Sy wag nie nog vir ’n response nie, draai stomp om en stap met vinnige treë na buite. Ek stap reguit na die slaapkamer- gedeelte. Ervaring het my al geleer dat as mense goed wil wegsteek, steek hulle dit in die slaapkamer weg. Die slaapkamer is mos die Las Vegas van die lewe. Wat daar gebeur, word g’n woord van gerep nie. Die slaapkamer is deurmekaar. Beddegoed lê oral gestrooi. Een ding van Geo, hy het geweet hoe om ’n plek behoorlik op te f*k. My eie slaapkamer lyk respektabel teenoor hierdie. Ek pyl af op die bedkassie en maak dit oop. ’n Paar skaalstert-girls op die cover van ’n tydskrif loer stuitig na my. Ek haal die boeke uit en grawe agter in die kassie rond. Niks maak nie. Ek stap tot by die klerekas en maak dit oop. Die duur name-lekker-klere steek hul tong vir my uit. Brands wat ek nie sonder ’n goeie woordjie van die Lotto sal kan bekostig nie. Hoekom neuk kinders wat so ryk grootword alles op? Kry alles op ’n goue skinkbord, maar word dan gepootjie deur iets so cheap soos tik. Baie van die klere het nog hul pryse op. Pryse wat my payslip ’n kaart skiet. Ek grawe nog in ’n paar laaie rond, maar my soektog lewer niks op nie. Doodloopstraat. Daar is nie ’n ander way om my deursoek van Geo se blyplek te beskryf nie. Oh well, mense soos ek het eenvoudig nie lucky breaks in die lewe nie. Ek stap terug na die eerste kassie om die tydskrifte terug te sit. Toe ek buk, die tydskrifte optel om dit terug in die kassie te sit – en nie te lees nie – val daar ’n foto uit. Geo met sy groot voorkop herken ek onmiddellik. Maar dis die meisie langs hom wat my interesseer. Sien, ek ken haar – selfs al is dit net van haar foto in koerante gesien het. Wat sal iemand met haar reputasie met ’n tikkop maak? En nog so lekker lovey-dovey met hom staan. Dit is duidelik dat die twee meer as net goeie vriende is, die way hoe sy liefderik oor Geo se groot voorkop streel. As ek so na die agtergrond van die foto kyk, blyk dit redelik onlangs te wees. Die foto is geneem by die konsert van ’n bekende popgroep wat seker so drie maande gelede in die Kaap was vir ’n show. Ek sal moet uitvind presies wanneer dit was. Ek het een kyk na die duur kaartjiepryse gegee en besluit daar is geen way dat ek soveel geld gaan betaal wat ek vir twee maande lank aan kon suip nie. Met die opstaan voel dit asof my bene kan ingee. Gout... gout is ’n ander moer-spanner. Ek prop die foto in my jeans-sak en stap na buite waar ek Lucinda alleen aantref. Toe ek vra waar Anna dan is, sak Lucinda heel bitsig af: “Die mêrrim was bang sy smelt hier in die kokende son onder haar make-up uit.” Ek sê maar niks en stap kar se kante toe. Lucinda se foon lui en sy staan vir ’n oomblik stil. ’n Paar minute later sluit sy by my in die kar aan. “Ek was nou lus om jou Spur toe te vat, maar dit lyk nie asof ons werk gaan ophou nie,” sê sy. “Hoe so?” vra ek, bietjie spyt, want daai was dan nou die perfekte geleentheid vir ’n lekker steak en baie belangrik: yskoue bier. “Daai call wat ek nou gekry het... dit was een van my kollegas. Lauren Fluyt, die vorige IO... ek het haar adres. Sy bly nie ver van hier af nie.”