’N MAN is tydens ’n argument in Greyling-straat in die middestad van Pietermaritzburg in KwaZulu-Natal doodgeskiet. ’n Woordvoerder van Netcare 911, Shawn Herbst, sê hulle het om 12:13 ’n oproep gekry. Volgens verslae het ’n man na ’n subkontrakteur gegaan wat by die hek van ’n besigheid gestaan het toe hulle begin argumenteer het. “Die gewapende man het ’n 9 mm-vuurwapen uitgehaal en op die subkontrakteur geskiet. Die medics het die man voor die besigheid in ’n poel bloed gekry. Die 49-jarige is etlike kere in sy bolyf geskiet en hy is op die toneel dood verklaar. Die saak word deur die polisie ondersoek.”