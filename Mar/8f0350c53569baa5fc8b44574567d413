“’N SKANDE, shambles en embarrassing.” Só het Gary Neville, voormalige kaptein van Manchester United, onder sy voormalige span ingeklim wat deur ’n verwoestende Liverpool-span verneder is ná ’n allemintige loesing van 7-0 Sondag op Anfield . Die vernederende telling ewenaar United se grootste nederlae in sy geskiedenis, want hy het met dieselfde telling verloor teen Blackburn Rovers in April 1926, Aston Villa in Desember 1930 en Wolves in Desember 1931. Ses van die doele het gekom in ’n ongelooflike tweede helfte deur Liverpool. United kon eenvoudig nie - of was dalk selfs onwillig - om die situasie te hanteer. Neville het veral die kaptein, Bruno Fernandes, vir individuele kritiek uitgesonder. “Die tweede helfte was ’n absolute skande,” het hy op Sky Sports gesê. “Dit was ’n gemors, verpersoonlik deur kaptein Bruno Fernandes, wat soms ’n verleentheid was. “Hulle het nie die gevare van hierdie wedstryd verstaan nie. Die United-spelers is lewendig opgeëet.” Intussen sê sy coach, Eric ten Hag, sy spelers het “hul koppe verloor. “Die tweede helfte was nie ons nie. Dit was nie ons standaarde nie. Ons het nie as ’n span gespeel nie. Ons het nie by die (game) plan gehou nie, en het ons koppe verloor. Ons het nie ons werk gedoen nie. Ons het nie geback track nie en dit was regtig uiters onprofessioneel,” sê Ten Hag. 