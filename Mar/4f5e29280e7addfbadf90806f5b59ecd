FUTSAL Cape Town nooi spanne om aan sy jaarlikse toernooi te kom deelneem. Donovan Petersen, toernooidirekteur, sê daar is nog talle plekke vir spanne om in te skryf om deel te neem aan die event wat die naweek van 17-19 Maart in die LH CARES-saal in Lavender Hill plaasvind. Futsal staan beter bekend as five-a-side. Die toernooi is deel van ’n reeks events wat die naweek van 1 en 2 April ’n klimaks sal bereik wanneer die beroepspanne van die Wes- en Oos-Kaap sake sal uitspook om te bepaal wie aan die nasionale toernooi sal deelneem. “Vir eers is ons aandag daarop gefokus om nog spanne te kry om betrokke te raak by die toernooi wat die naweek 17-19 Maart gespeel word. “Die toernooi gee ook van die beroepspanne ’n geleentheid om te kyk na plaaslike talent vir insluiting in hulle onderskeie spanne. Jeug “Ons wil ook die formaat meer blootstelling gee om dit sodoende onder veral die jeug te bevorder. “Dit is waarom daar ’n afrigtingskomponent by die verrigtinge gevoeg is,” het Petersen aan Son verduidelik. Volgens Petersen is daar drie beroepspanne in die Wes-Kaap: die Western Cape Spears, Cape Town Titans en die Mustangs.