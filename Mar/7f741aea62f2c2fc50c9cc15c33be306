WORCESTER. – ’n Vyftienjarige meisie van Riverview-woonstelle hier, het Sondag tragies gesterf toe sy ’n asma-aanval gekry en in die proses ’n paar meter ver vanaf ’n stel trappe geval het. Lyarynn Schippers het tydens die asma-aanval haar skedel beskadig toe haar kop met die val teen die beton trappe gekap het. Die oorledene was tot en met haar skielike en tragiese heengaan ’n graad 10-leerder verbonde aan Breërivier Sekondêre Skool. Lyarynn se hartseer ouma en grootmaak-ma, Cathy Muller (53), sê Sondagmiddag omstreeks 17:00 het sy (Lyarynn) by ’n vriend gaan kuier wat op die boonste vloer in een van die woonstelle in Riverview woon. Asma-pompie Volgens Muller het Lyarynn en haar vriend op die stoepie voor die voordeur gesels. Muller sê dit was nie lank nie, toe het Lyarynn se vriend na haar toe gekom en vir haar asma-pompie gevra. “Ek het toe sommer vir hom altwee (asma-pompies) gegee.” Volgens Muller was Lyarynn se vriend skaars uit by haar voordeur, toe kom hy vinnig weer teruggehardloop en sê ‘ant Cathy, ‘ant Cathy moet gou kom, Lyarynn het geval’. “Ek het vir hom gesê ‘julle moet die ambulans bel’ omdat ek nie geweet het hoe ernstig dit is nie.” ’n Huilende Muller sê sy het toe vir haar man, Marshall, gesê sy gaan gou kyk wat aangaan. Sy sê in daardie stadium toe kom iemand na haar toe aangehardloop en sê sy moet gou kom. Volgens Muller het sy deur die skare mense gebeur om by Lyarynn uit te kom waar sy op die trappe gelê het. Sy sê in daardie stadium was daar baie mense wat op die trappe om Lyarynn saamgedrom het. “Ek het gesien die hou teen haar kop.” Volgens Muller het ’n verpleegster wat by hulle in die blok woon en wat ook op die toneel was, vir haar gesê sy voel nie ’n pols by Lyarynn nie. Muller sê sy het toe iemand gevra om die ambulans te bel. Sy sê Lyarynn is op die toneel oorlede. Volgens Muller weet hulle in dié stadium nog nie of Lyarynn gesterf het as gevolg van die asma-aanval of van die stamp teen die kop nie. Muller sê Lyarynn het in 2020 ’n massiewe asma-aanval gehad - soortgelyk aan die aanval wat sy Sondag gehad het. “Sy was in ICU en vir drie minute dood verklaar.” Muller sê Lyarynn was ’n besondere mens en sy het in almal se harte gekruip. Geen begrafnisreëlings is in dié stadium nog bekend nie.