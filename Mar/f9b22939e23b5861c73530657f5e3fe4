VROEË April fool’s joke of nié, een ding is seker: Nick Cannon weet nét hoe om almal aan die praat te kry. As dit by pa-wees kom, is daar letterlik geen keer aan hom nie. Die Amerikaanse akteur neem dinge nou na ’n heel nuwe vlak met sy splinternuwe program, Who’s Having My Baby? Pappa Cannon was alte bly om die nuus op sy Instagram-blad te deel. “Ons verwag ’n nuwe program op E!, #WhosHavingMyBaby, première in die lente.” Die nuwe speletjiesprogram word deur die komediant en akteur Kevin Hart aangebied. Soos jy jou kan voorstel, sal die deelnemers bestaan uit verskeie single vroue wat almal ’n kans staan om Nick se volgende baba te dra. Hoewel mense nie seker is of hierdie nuus ’n publisiteitsfoefie is nie, wek die nuus van die program wel kommer, veral omdat dit slegs drie maande ná die geboorte van sy dogter Halo Marie kom. Nick het 12 kinders by 6 verskillende vroue. Intussen het hy in Desember erken dat hy nie altyd genoeg tyd het om al sy kinders so gereeld te sien as wat hy moet nie. “My grootste spyt is om ’n pa van baie kinders te wees. “Ek is spyt dat ek nie genoeg tyd met al my kinders kon spandeer nie, want ek werk voortdurend,” het hy met Page Six gedeel. Verlede maand het hy aan Entertainment Tonight gesê God sal besluit wanneer hy sal ophou om kinders te hê.