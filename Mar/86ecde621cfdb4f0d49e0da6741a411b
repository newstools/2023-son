THEO Watt, voormalige voorsanger van The Rockets, is die nuutste toevoeging tot die line-up vir Young Gardens se show op 11 Maart by die Amfiteater op Paarlberg. Die Paarlse rugbyklub is 75 jaar oud en skop sy feesvieringe af met die Back to our Roots Music Festival. Dis die laaste keer dat The Rockets onder die naam sal optree, omdat die groep ná meer as vyf dekades gaan ontbind, ná die onlangse dood van hul legendariese leier, Jerry Watt. Theo is opgewonde om die Paarliete een laaste keer te vermaak. “Die Paarl is eintlik die Rockets se tweede tuiste, want die ding het altyd geruk in die Drakenstein-hotel. Ons het op ’n tyd elke naweek daar gespeel en dit was altyd gepak. Die mense van die Paarl is mal oor The Rockets en daar kon nie ’n beter keuse gewees het om die ‘band’ toe te maak as in die Paarl nie. “Die ondersteuning daar was altyd amazing.” Tribute En om ’n tribute vir sy uncle Jerry te kan doen, gaan die geleentheid net nog meer spesiaal maak. “Ek dink nie jy gaan ooit weer so ’n band leader soos Jerry kry nie. Hy het sy alles vir The Rockets gegee. Hy het ons kombi alleen uit die Kaap gery tot binne in Namibië en terug. Dit wys sy dedication aan die ‘band’.” Theo het ’n lang pad met musiek gestap en lei deesdae sy eie groep. Die naweek by Jazz on the Rocks op Tietiesbaai, het hy weer geskitter op die verhoog. Hy het goeie herinneringe aan sy tyd met The Rockets. “Ek het op sewe begin sing en toe ek op hoërskool was, het hulle my gedurende vakansies na Joburg of Sun City en sulke plekke laat vlieg om saam met hulle te perform. “Ek was vir 32 jaar met die ‘band’. “En dis seker ’n fairytale dat ons nou klaarmaak in die Paarl, wat vir ons ’n tweede tuiste was.” Kaartjies Behalwe Theo en The Rockets, gaan Alistair Izobell, The Richard Ceasar Band, RJay & LK, Don Vino, Loren Erasmus, Chelsea Vox en Carl Hendricks ook hul talente uitstal. ’n Kontantkroeg en kosstalletjies sal beskikbaar wees op die dag, so geen piekniekmandjies en drank word toegelaat nie. Geen onder 18’s word toegelaat nie. Kaartjies is teen R170 stuk beskikbaar op www.webtickets.co.za en alle takke van Pick ’n Pay. Kaartjies is ook beskikbaar by Ivor, by 082 432 2966, Andy by 083 272 6914, Lionel by 072 239 2181, en Mario by 082 380 2680. Die show begin om 15:00 Saterdag 11 Maart, en maak 23:45 klaar.