ROBERTSON. – Talle motoriste se bloed kook behoorlik oor diep slaggate in die dorp se paaie. Inwoners kla dat ná laas naweek se gietende reënneerslae daar nou meer slaggate by die bestaande slaggate gevoeg is. Die motoriste sê hulle is nou keelvol van die Langeberg-munisipaliteit,wat nie die slaggate behoorlik fix nie. Een motoris, Danie Soldaat, sê cheap opvulling word gebruik om die liederlike gate te fix. “Hulle vul die gate wel op, maar ek vermoed dit is ’n baie goedkoop soort materiaal wat hulle gebruik om die slaggate te fix en weer op standaard te bring.” Soldaat verwys na die onlangse reën wat so hard geval het dat die paaie nou poer in hul moer is. Soldaat wil weet hoekom daar nie uit die staanspoor van kwaliteit-materiaal gebruik gemaak word wat langer sal hou nie. “Hulle is besig om geld te mors,” het hy vreeslik uitgevaar. Daniel Adendorff het net so op sosiale media uitgevaar. Adendorff se duur mags wat hy op sy Golf GTI het, is in hul tjops. Adendorff sê hy het te laat die pothole gesien. Padwaardig Hy moes toe noodgedwonge daardeur ry. Dis die laaste ding wat sy 17 duim low profile mags nodig gehad het. “Wie vat verantwoordelikheid hiervoor? Van die paaie is nie padwaardig nie,” het ’n diep ontevrede Adendorff ge-moan. Op sosiale media is daar ook gedreig om die munisipaliteit se naam swak te maak deur hul naam by die slaggate te spray paint. Die munisipaliteit kap egter op hul social media-platforms terug dat dit ’n offence is om munisipale eiendom te beskadig. Nog ’n ou, wat verkies om anoniem te bly, sê dat die slaggate ’n vreeslike kopseer is. “Ons betaal mos belasting en ek kan nie sien hoekom die munisipaliteit nie die slaggate kan regmaak nie,” het hy gesê. Son het al twee dae gelede die woordvoerder vir die Langeberg-munisipaliteit, Willy-John Gordon, om kommentaar genader. Maar soos gewoonlik het Gordon hom eenvoudig nie aan ons navraag gesteur nie.