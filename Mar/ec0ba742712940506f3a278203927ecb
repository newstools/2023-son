'N MAN is in hegtenis geneem in verband met die aanval op drie rugbyspelers ná 'n wedstryd die naweek in Jeffreysbaai. Die voorval het op die Pellsrus-stadion plaasgevind nadat die skeidsregter die eindfluitjie in die wedstryd teen die Jeffreysbaai-rugbyklub en PE Harlequins geblaas het. Harlequins het die wedstryd gewen ná 'n strafdoel in die doodsnikke. Luidens 'n verklaring van die Eastern Cape Super 14 Rugby Steering Committee is een persoon verantwoordelik vir die beserings wat drie spelers opgedoen het. Een speler is met 'n bierbottel oor die kop geslaan en twee ander is met 'n bottelkop in die hand en arm gesteek. Die komitee het Maandag 'n spesiale vergadering gehou oor die voorval nadat inligting daaroor ingesamel is. Hulle het bevind: *Die aanhitser in die voorval was 'n reserwespeler van die Jeffreysbaai-rugbyklub met 'n nommer 12 trui wat 'n ball boy van PE Harlequins aaangerand het nadat die fluitjie geblaas het. *Die skare het toe ook op die veld gegaan en deelgeneem aan die gestoeiery. *Ondersteuners van die Jeffreysbaai-rugbyklub wat nie gelukkig was nie, het toe skeidsregters en spelers en ondersteuners van Harlequins aangerand. *Drie spelers van Harlequins wat in 'n voorwedstryd gespeel het, is beseer. Die komitee het aanbeveel dat die Oostelike Provinsie Rugbyunie die klub skors. Hulle het ook die polisie bedank vir die vinnige optrede.