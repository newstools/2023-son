DIE familie van ’n jong vrou van Delft, wat na bewering aangerand is, soek antwoorde. Vuyiswa Pailman (23), die ma van twee minderjarige kinders, is Saterdag begrawe. Die bewering is dat sy aangerand is deur ’n eks. Sy het in Tygerberg-hospitaal aan haar beserings beswyk. Pailman, die ma van ’n eenjarige seuntjie en vierjarige dogtertjie, het na verneem word erge beserings aan haar kop en gesig gehad. Pailman se suster, Nombulelo Pailman, sê haar gewese boyfriend beweer sy was dronk en het geval. Hy hy het haar na die daghospitaal in Delft geneem en daarvandaan is sy na die Tygerberg-hospitaal oorgeplaas. Sy het die volgende dag aan haar beserings afgesterf. Die beweerde aanranding het op 11 Februarie gebeur en sy is die volgende dag in die hospitaal oorlede. Skraap Die familie kon haar eers Saterdag begrawe nadat hulle moes raap en skraap vir geld om die begrafniskoste te dek. Nombulelo sê: “Dis hartseer. Ek het nie geweet dit is so ernstig nie. Haar vierjarige dogtertjie vra aanmekaar na haar ma. “Die eenjarige seuntjie weet nie eers wat met sy ma gebeur het nie.” Pailman se vriendin Melony Daniels beweer: “Haar boy­friend het haar gereeld oor die jare abuse. “Die gemeenskap in N2 Gateway is geskok oor wat met haar gebeur het. Hulle was nie meer saam nie en hy wou haar nie uitlos nie.” Volgens die vriendin wag hulle nog op die uitslae van die nadoodse ondersoek om te bepaal wat die oorsaak van haar dood was. Die cops is intussen besig met ’n geregtelike doodsondersoek.