VIR diegene wat gedink het die Wes-Indiese Eilande sal push-overs wees, dink weer. Op ’n dag van drama, waar Suid-Afrika die Windies in hul eerste beurt vir 212 lopies uitgeboul het, met Anrich Nortjé (5/36) wat ’n fifer geneem het, het die besoekers met mening teruggeveg om die wedstryd in hul guns te swaai. Dit, met hul blitse wat die tuisspan omtrent ge-rattle het. Nortjé se fifer is opgevolg met ’n fifer vir die Windies se Alzarri Joseph (5/81). Joseph het ook die tuisspan se kolwers in die tweede beurt laat les opsê. Die Windies het Woensdag op die tweede dag van die eerste toets teen Suid-Afrika op Centurion met bal en kolf teruggeveg. Die Suid-Afrikaners bevind hulle in ’n benarde posisie en sal Donderdag teen die verwagting in hul tweede beurt op dag drie op 49/4 voortsit. Die vier manne reeds terug in die kleedkamer, is Dean Elgar (1), Tony de Zorzi (0), Temba Bavuma (0) en Keegan Petersen (7). Aiden Markram (35*) en Heinrich Klaasen (0) is die manne wat die tuisspan se tweede beurt moet voortsit en op ’n voorsprong van 179 lopies moet probeer voortbou. Nadat Gerald Coetzee en Marco Jansen (23*) Suid-Afrika se eerste beurt op die tweede dag kom voortsit het, was dit die besoekers se Joseph wat Suid-Afrika se tail-enders op ’n streep kleedkamer toe gestuur het. Sy uitstekende vertoning het grootliks bygedra dat die tuisspan gister tot 342 beperk is. Joseph het binne 25 minute van die dag se spel Coetzee (17) en Nortjé (14) se paaltjies geneem, terwyl Marco Jansen (23*) aan die ander kant van die kolfblad bly staan het. Joseph was weer aan die spits van sake toe hy die Windies se fight back gelei het en 2/17 in net vier beurte laat kantel het. Jason Holder het ook in sy eerste beurt kort voor uitskeityd die paaltjie van Petersen geneem.