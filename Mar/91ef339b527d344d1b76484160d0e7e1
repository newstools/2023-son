ALTESAAM 17 verdagtes, sommige prominente figure in die onderwys, het Vrydagoggend in die Atlantis-landdroshof op aanklagte van bedrog van miljoene rande verskyn. Die hofverskyning volg na die arrestasie van die nege vroue en agt mans Donderdag in Atlantis, Philadelphia, Wellington en die Paarl. Bronagh Hammond, 'n woordvoerder vir die Wes-Kaapse onderwysdepartement (WKOD), sê die departement het reeds in 2007 die provinsiale forensiese ondersoekeenheid genader om beweerde finansiële wanbestuur by Atlantis Sekondêre Skool te ondersoek. "Ons is bewus van agt WKOD-werknemers wat gearresteer is, onder meer vyf personeellede by Atlantis Sekondere Skool. “Ons is ook bewus van 'n oud-personeellid, sowel as 'n aantal voormalige lede van die skoolbeheerraad, wat gearresteer is." Die betrokke skool het vroeg Vrydag reeds 'n kennisgewing uitgestuur dat die skool weens onvoorsiene omstandighede teen 12:00 sluit. Intussen het 'n wyksraadslid van Atlantis, Allister Lightburn, gemaan dat die publiek nie moet deelneem in 'n hof van publieke opinies nie, maar dat die gereg sy gang moet neem. Son verneem 'n skoolhoof, asook 'n voormalige skoolhoof is onder diegene wie gearresteer is.