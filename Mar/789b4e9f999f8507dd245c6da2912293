LOUIS Koen het nou twee jobs by die Suid-Afrikaanse Rugbyunie (Saru). Dié voormalige Springbok-losskakel se aanstelling as die nuwe coach van die Suid-Afrikaanse Vrouerugbyspan is gister in Stellenbosch bevestig. Koen is ook werksaam by Saru as bestuurder van die unie se High Performance Centre. Hy neem die leisels as coach oor by Stanley Raubenheimer, wie se kontrak ná verlede jaar se World Cup nie hernu is nie. Koen sal deur die voormalige vrouerugbyspeler Laurian Johannes-Haupt bygestaan word. Johannes-Haupt sal verantwoordelik wees vir die voorbereiding van die voorspelers. Hoewel Koen nou twee pette by Saru gaan dra, glo Rassie Erasmus, Saru se direkteur van rugby, dit is die regte keuse om vrouerugby se stelselmatige groei en ontwikkeling te verbeter. Louis kom met baie ervaring as high performance manager en het toesig gehou oor junior-strukture en ontwikkellingsprogramme vir elite-spelers. “Hy het ook die Junior Springbokke (SA o. 20) bygestaan in top-klas internasionale rugby en het ook in Amerika afgerig. Dan is hy boonop ’n voormalige Spring­bok,” het Erasmus gesê. Verblydend Sy groot ervaring as coach en speler sal waardevol vir die span wees, terwyl hy probeer naam maak in die internasionale arena. “Dit is ook verblydend om Laurian se aanstelling te bevestig as ons eerste vroulike coach op internasionale vlak. Sy het ’n goeie rekord op provinsiale en internasionale vlak en, net soos Louis, verstaan sy wat van spelers en coaches verwag word. “Sy is goed bekend met die strukture en dit maak haar perfek vir die rol. “Sy het ook deur ons ontwikkelingsprogram vir elite- coach­es gekom, wat haar ’n goeie fondament sal gee vir dié rol.”