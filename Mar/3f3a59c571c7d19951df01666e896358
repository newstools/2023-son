DAAR blyk uiteindelik vordering te wees in die moordsaak van 'n jongvrou van Piketberg, met die beskuldigde wie nou 'n nuwe regsverteenwoordiger het. Ná weke van niks in die voorverhoor, weens wan-administrasie en die afwesigheid van 'n regsverteenwoordiger vir Richard Smit, was die beskuldigde Vrydagoggend terug in die Kaapse hooggeregshof. Smit word van die moord op Natasha Booise beskuldig, en het nou 'n private advokaat gekry om hom in die opspraakwekkende saak te verteenwoordig. Adv. Ntokozo Mjiyako se aanstelling kom ná Smit, 'n voormalige polisieman, se twee voormalige regsverteenwoordigers aan die saak onttrek het. Die saak is Vrydagoggend egter uitgestel vir Mjiyako om deur dossiere te gaan en met sy kliënt te konsulteer vir verdere instruksies. Tydens 'n vorige verskyning het die beskuldigde aan die hof aangedui dat hy 'n pleit- en vonnisooreenkoms met die staat wil aangaan. Smit, wie Booise op 2 Januarie 2022 ten aanskoue van haar minderjarige seun en nog 'n familielid koelbloedig doodgeskiet het in die hoofstraat van Piketberg, staar ook twee aanklagte van poging tot moord en die afvuur van 'n vuurwapen in die openbaar in die gesig. Hoewel hy ten tyde van die voorval nie aan diens was nie, het hy Booise met sy dienswapen geskiet. Hy staan ook tereg op 'n klag dat hy onder die invloed was van 'n stof wat 'n bedwelmende of narkotiese effek gehad het. Daar was aanvanklik slegs drie klagtes teen hom, maar dit is nou sewe, insluitend twee van aanranding. Familie van die vermoorde Booise het Vrydag weer in grootgetalle by die hof opgedaag. Die slagoffer se geliefdes eis geregtigheid vir haar dood. Die saak is tot 14 April uitgestel. 