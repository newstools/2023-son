MINSTENS 32 mense het laat Dinsdagaand noord van Athene in Griekeland gesterf toe twee treine gebots het. Die oorsaak van die dodelikste treinongeluk in dekades is nog onseker. Die passasierstrein was van Athene op pad na Thessaloniki in die noorde toe dit teen ’n vragtrein buite die stad van Larissa in sentraal Griekeland gebots het, het die goewerneur van die Thessaly-streek gesê. Die impak het veroorsaak dat treinwaens aan die brand geslaan het en baie passassiers met brandwonde na hospitale geneem is. “Ons het net ’n harde slag gehoor. Dit was tien sekondes wat ’n nagmerrie was,” het die 28-jarige passasier Stergios Minenis gesê wat na veiligheid uit die wrak gespring het. “Ons het omgetol in die wa totdat dit op sy kant geval het... toe was daar net paniek, kabels was oral en die vlamme het onmiddelllik uitgebreek. Soos ons omgerol het, het ons gebrand. Die vlamme was oral.” Thessaly se streeksgoewerneur, Konstantinos Agorastos, het aan SKAI TV gesê die eerste vier waens het ontspoor en die eerste twee waens wat aan die brand geslaan het, is “feitlik heeltemal vernietig”. Hy sê twee treine het op een lyn na mekaar toe gery. “Hulle het teen ’n hoë spoed gery en die een driver het nie geweet die ander trein was op pad nie,” het die goewerneur gesê. - Reuters 