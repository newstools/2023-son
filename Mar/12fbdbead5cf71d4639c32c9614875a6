DIE Afrikaanse rymkletser van Saron Ranny Kay (28) het nou besluit om ook oor te skakel na ander musiek-genres, onder meer R&B en commercial. Volgens Ranny is laasgenoemde ’n genre waar daar gesing word oor issues in die gemeenskappe, soos armoede en geweld. En dit is juis waaroor sy nuutste single, “Die Gemeenskap”, gaan wat hy gister bekend gestel het. Ranny Kay is nie ’n onbekende in die musiekkringe nie. Hy is gebore in Saron en het daar grootgeword, maar woon tans in Stellenbosch. Hy het al tien singles agter sy naam en het al met baie bekendes opgetree. Hy het hierdie keer met twee ander rappers, MC Speed en Y-B, saamgewerk aan dié projek. MC Speed is ook ’n music producer en Y-B is ’n opkomende rapper vir wie Ranny ook die platform gee om bekendheid te verwerf. “Ek het hierdie twee rappers gevra vir idees vir ’n nuwe single en toe het ons op die idee gekom om te sing oor uitdagings in ons minderbevoorregte gemeenskappe,” vertel Ranny. “Die single gaan oor ons omstandighede, armoede en die geweld wat ons daagliks moet face. “Hier waar ek tans woon, is baie plakkershokke sonder enige sanitasiegeriewe. “Mense moet ver loop vir water en doen hulle ding sommer oral tussen die hokke. “Ons gemeenskappe lewe nog steeds onder druk, ons lewe nog steeds in poverty sedert die verkiesing in 1994, waarin so baie beloftes gemaak is. “Ons wil hê dat ons gemeenskappe moet verander en die musiek is ons mouthpiece om dit uit te druk. “Ons motiveer die jeug om nie op te gee op hulle drome nie. Hulle moet aanhou droom en hard werk. Education is the key.” Ranny noem ten laaste dat hulle beplan om later ’n musiekvideo van die song te maak. Die song is te kry op YouTube onder die channel Fynhout Produksies.