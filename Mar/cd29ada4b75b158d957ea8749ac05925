ROBERTSON. — Dié dorp het baie werklose mense. Tydens die optog hier het mense veral bors skoongemaak oor buitelanders, wat volgens hulle die “dorp op horings neem en jobs kry” terwyl Robertson se locals niks werk kry nie. Son het by ’n paar mense wat aan die optog deelgeneem het, gevra hoe hulle oor die situasie voel. Lewis Mdibane sê hy voel krapperig juis oor die jong, plaaslike mense nie werk kry nie. Hy sê: “Ek neem vandag aan die optog deel om my steun te gee dat ons jong mense van die dorp werk kry, en weg met die buitelanders.” Julius Rum sê crime en werkloosheid is aan die orde van die dag. Rum voer aan die misdaadsyfer is so hoog oor werkloosheid. Hy meen daar word geroof en aangerand en dit moet nou stopgesit word. “Gee vir die mense van die dorp werk.” Goedkoop Vanessa Mamaloka sê dat baie besighede buitelanders se goedkoop arbeid eerder gebruik. Sy sê: “Dis absoluut onaanvaarbaar.” Alicia Lebeta is ’n jong vrou wat sedert sy vyf jaar gelede klaar met skool is, nog nooit werk kon kry nie. “Ek wil bitter graag werk om vir my ouers te sorg, maar daar word altyd ’n buitelander aangestel.”