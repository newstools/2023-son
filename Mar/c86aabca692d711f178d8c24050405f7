VIR die Aston Martin Formule Een-span (F1) maak een swaeltjie beslis nie ’n somer nie. Dit nadat dié motorvervaardiger by Sondag se eerste Grand Prix van die F1-seisoen in Bahrein as een van die groot verrassingspakkette vir die 2023-seisoen na vore getree het. Fernando Alonso het ’n derde plek op die podium losgejaag in sy groen motor, terwyl sy spanmaat in die ander Aston Martin, Lance Stroll, ’n sesde plek beklink het. As dit nie vir so bietjie ongeluk was nie, en die feit dat Stroll met ’n besering (gekraakte gewrig) deelgeneem het nie, kon dié span dalk meer punte in vanjaar se eerste Grand Prix ingeoes het. Die Aston Martin-motors was op resiesdag beslis vinniger as Ferrari en Mercedes, met Red Bull se Max Verstappen en Sergio Perez wat onderskeidelik eerste en tweede oor die wenstreep gejaag het. Dit was Verstappen se eerste sege in Bahrein, maar die kollig het helder op Alonso en Aston Martin geskyn – veral aangesien dié span met ’n sewende plek in verlede seisoen se puntestand vir die vervaardigers-titel tevrede moes wees. “Wanneer jy P3 (derde) in die eerste wedren is, dan is daar nog 22 kanse hierdie seisoen,” het Alonso gesê. “Jy weet dat enige iets in 22 wedrenne kan gebeur met verskillende toestande. En jy weet ek gaan my beste probeer om myself ’n kans te gee. Miskien het ons so bietjie hulp nodig. “Miskien is dit hierdie jaar, met so bietjie hulp en so paar uittredes (motors wat nie wedrenne voltooi nie), kan dit tot meer as net ’n plek op die podium lei. So kom ons hoop vir dit.” Alonso weet nou hy het nie ’n fout gemaak toe hy verlede seisoen besluit het om die Alpine-span vir Aston Martin te verruil nie, en hy het al in die voorseisoen se toetse opgelet dat hy vanjaar oor ’n vinnige motor beskik. Hy erken daar is areas waar daar nog op verbeter kan word en dat die werk om Aston Martin ’n groot aanspraakmaker in F1 te maak, nog in sy beginfase is. “Hierdie is maar nog net die begin. Hierdie is nie die finale motor nie, dit is net die motor waarmee ons begin en aan verander het gedurende die winter. “Ek dink van die top-spanne het gehou by verlede seisoen se filosofie. Red Bull of Ferrari het min of meer dieselfde shape. Daar was net so bietjie fine-tuning en verbeter op die fondasie wat hulle gestel het. “Vir ons was dit moeiliker. Ons moes 95% van die kar verander. So, ek dink daar is nog meer om uit te vind.”