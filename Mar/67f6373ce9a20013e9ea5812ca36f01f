VIER titels? Aikona... Manchester United speel nou net vir drie nadat hy Sondag erg deur sy aartsvyand, Liverpool, in die Engelse Premierliga verneder is. Die Reds het op Anfield die Red Devils met 7-0 pak gegee. ’n Rekordsege vir die Reds in die Premierliga. Met die groot slae is Liverpool nou sommer vyfde op die punteleer en is die kans om onder die voorste vier spanne die seisoen af te sluit, nou ’n sterk moontlikheid. Die oorwinning plaas Liverpool nou sewe punte agter United en net twee agter Tottenham Hotspur, wat die vierde plek beklee. Daar was voor Sondag se stryd nog sprake van Erik ten Hag (manager) se United wat sy kanse in die Premierliga lewend kon hou. United het reeds die Carabao Cup gewen en is in die kwarteindronde van die FA Cup, terwyl hy ook die Laaste 16 in die Europa League gehaal het. Die Red Devils het voor gister se slae in 11 wedstryde in alle kompetisies nie verloor geken nie. Vir die eerste keer in jare het hulle as gunstelinge by Anfield opgedaag. En in die eerste helfte het hulle genoeg kanse gehad om die Reds vroeg te straf. Dit was egter Liverpool wat kort voor die rustyd die voortou sou neem. Ironies genoeg was dit Cody Gakpo wat sou score – die einste speler wat deur Liverpool onder United se neus weggeraap is in die onlangse transfer window. United het die seisoen egter gewys hy speel van sy beste sokker in die tweede helfte, so daar was hoop vir ’n terugvegpoging. Daardie hoop is egter vroeg soos ’n flou kers uitgedof, toe Darwin Núñez sake 2-0 gemaak het. Agterstand Gakpo het dit toe 3-0 gemaak om verdere sout in die wonde te vryf. United moes toe alles probeer om doele te jaag en gewoonlik werk dit teen spanne met ‘n groot agterstand. Met 25 minute se speeltyd oor het Mohamed Salah ná ’n goeie teenaanval dit 4-0 gemaak om United se swart Sondag te bevestig. Die Reds was egter nog nie klaar nie, met Núñez wat sy tweede aangeteken het. Salah was ook nog nie klaar nie en het sy tweede behaal, voor Roberto Firmino die doodskoot met Liverpool se sewende kom toedien het. United sal nou van iewers selfvertroue moet vind want Donderdag is hy weer in aksie in die Europa League teenReal Betis op Old Trafford. Liverpool kry ’n welverdiende blaaskans, met sy volgende wedstryd eers Saterdag teen Bournemouth.