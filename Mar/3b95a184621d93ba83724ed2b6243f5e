Liewe Antie Mona EK HET ’n outjie en ons gaan al vier jaar uit. Ek is 18 en hy is 34 jaar oud. Antie, ons is baie lief vir mekaar. Maar die probleem is hy bly nog saam sy kind se ma. Sy bly saam hom omdat sy nêrens anders het om te gaan nie. Sy is nie van hier nie, haar mense woon in die Noord-Kaap. Nou sy het nie ’n probleem dat sy nie meer die main girl in sy lewe is nie. Die ding wat my pla, is dat daar net een kooi in die wendyhuis is waarin hulle bly. Hy sê my hy slaap op die bank en soms glo ek hom. Maar ander tye as ek vir hom gaan visit en sy is ook daar, dan is daar net ’n way wat sy na hom kyk wat my laat wonder. Ek kan nie daai kyk explain nie, Antie, maar dis amper so asof ek die feeling kry dat daar steeds iets tussen hulle is. Nou, soos ek gesê het, gaan ons al vier jaar uit en steeds maak sy nie ’n move om te trek nie. Ek is lief vir hom. Hy is my future en ek weet ons gaan eendag trou. Ek wens net dat daai girl terug na haar mense kan gaan sodat my lewe nie so complicated hoef te wees nie. —Anoniem 2, Whats­App Liefie, die enigste mens wat jou lewe complicated maak, is jy self. As julle al vier jaar lankuitgaan, dan beteken dit jy was maar ’n brose 14 jaar oud en die man al ’n rype 30 toe hy soos ’n aasvoël op jou toegesak het. ’n Blote kind na wie ’n grootmens nie eens met romantiese gedagtes moet kyk nie. Liefie, dit laat Antie wonder waar jou ouers in die hele drama is. Ek laat my nie één oomblik vertel dat hulle dié (steeds) onbetaamlike verhouding approve nie. Wat het julle in common? Of het hy ook maar as groot, uitgegroeide mansmens die mentaliteit van ’n tiener? Antie is verstom om te hoor dat jy al vier jaar daai een-kooi-verskoning soos soetkoek opeet. Glo jy regtig dat hierdie mansmens al vier winters lank op ’n sofa lê, terwyl hy langs sy kind se ma kan lê? Glo jy regtig dat hulle nie ietsie saans doen nie aangesien hulle reeds ’n kind saam het? Jy is jonk, jy is nog baie naïef en onervare wat die lewe betref. Baie beslis nie jou skuld nie want jy het nog baie te leer in die lewe. Maar dié dinge kan jy nie leer as jy jou al so vroeg met die grootmensdinge van die lewe besig hou nie. Het jy al van “vroeg ryp, vroeg vrot” gehoor? Dit is tyd dat jy ’n slag op jou skoolwerk en toekomsplanne fokus eerder as om nou al jou lewe soos sand through the hour glass te laat verdwyn. Meisa, Antie pleit kliphard by jou om ’n slag na die grootmense te luister en hierdie dinge te laat staan. Glo my, niks goeds skuil in hierdie ongesonde verhouding waarin jy tans is nie.