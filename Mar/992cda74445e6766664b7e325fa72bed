AS JY van misdaad-oplossings, hartklopende, ondersoekende dokumentêre films hou, het Showmax beslis iets vir jou. Jy kan nou dieper kyk na die moord wat die Noordwes-provinsie geruk het met Stella Murders. Dié dokumentêr ondersoek die dood van vriendinne Sharnelle Hough (17) en Marna Engelbrecht (16) toe hulle in hul koshuis by die Hoërskool Stella in Noordwes wreed vermoor is. Op Saterdagoggend 26 Mei 2018 is Sharnelle by die trap van haar koshuis opgehang en Marna is in ’n badkamer ontdek. Albei sterftes het aanvanklik soos selfmoord gelyk. Maar was dit regtig? Die moordenaar Xander Bylsma, wat toe net 19 jaar oud was, is later twee lewenslange vonnisse opgelê vir die dood van Sharnelle, sy eks-meisie, en sy niggie, Marna. Gevolge Regter Ronald Hendricks het Bylsma ’n “self-centered” persoon genoem wat nie gedink het aan die gevolge van sy aksies nie. Hendricks noem Bylsma was nie in staat om sy oortreding te erken nie. Nou sal die ouers van die slagoffers hul stemme laat hoor vyf jaar nadat die moorde plaasgevind het. Die dokumentêr van 90 minute bevat onderhoude met Ronnie en Sonja Hough, Sharnelle se ouers; Stefaans, Rianet, en Riané Engelbrecht, Marna se pa, ma en suster; asook kaptein Zagaries Human, die Suid-Afrikaanse Polisiediens-stasiebevelvoerder van Stella; Kaptein Markus Ferreira, die ondersoekbeampte; private ondersoeker Chris Saunders; en advokaat Johan Smit, die staatsaanklaer (nou afgetree). Daar sal ook ’n verskyning wees van Marizka Coetzer van Devilsdorp, wat die Stella -moordsaak vir Huisgenoot gedek het. Die dokumentêr is deur David Enright en IdeaCandy, onderskeidelik die regisseur en produksiemaatskappy agter die wegbreektreffer Devilsdorp, geskep.