DIE SWD-Arende is Saterdag in die Sisa Dukashe Stadium teen die Border Bulldogs in aksie. Hoewel die Bulldogs hulle in die laaste posisie op die Eerste Liga-punteleer van die Currie Cup-reeks bevind, sal hulle nie op hulle tuisveld onderskat moet word nie. Die coach van die SWD, Anton Moolman, gaan geen kanse waag nie en het sy sterks moontlike span vir dié stryd gekies. Moolman sal egter die wedstryd sonder sy ervare skrumskakel, Deon Carstens, moet klaarkom. Carstens sukkel steeds met ’n kniebesering en sy plek sal deur Sachin Toring gevul word, met Josh Miller wat op die plaasvervangersbank diens sal doen. Die voormalige Crusader-slot Ethan Stuurman maak sy debuut nadat Tiaan Jonker ook weens ’n besering nie sal kan uitdraf nie. “Ethan is een van ons vondste van die seisoen. Hy is al vir ’n geruime tyd in ons groep, maar dit is baie belangrik dat ons die spelers geleidelik inbring om hulle die beste kans te gee om op dié vlak ’n impak te kan maak. “Verlede week se sege (40-7) oor die Luiperds was net die regte inspuiting ná ons twee nederlae. “Nou sal ons net moet voortbou op verlede week se goeie vertoning,” het Moolman gesê. Die Arende beklee met ses punte ná drie wedstryde nou die vierde plek op die punteleer. Die Bulldogs het nog geen punte nie.