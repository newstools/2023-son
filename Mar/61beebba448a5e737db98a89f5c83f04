HAAI, Sonlanders! En daar gebeur dit toe net soos die misterieuse inbreker gesê het: Ons ou gaan ’n moordsaak kry wat hy moet ondersoek. Maar as julle mooi onthou, is hy aangesê om die saak van die hand te wys, anders gaan sy dogtertjie daarvoor betaal. Maar gaan ons man gehoor gee aan dié dreigement? Geniet nou hoofstuk 3 van ELDRIDGE JASON se “Dood van ’n Tikkop”. KYKIE, as ek valstande gehad het, het hulle nou op die vloer van my bevelvoerder se kantoor gelê. Ek staar na die goose, sy staar na my. Brig. Langkop Sishlala sê iets. Ek kan sien sy lippe beweeg, maar ek kan niks uitmaak wat hy sê nie. Jou dogtertjie Blue is mos by die Babbelbekkies-crèche. Ons weet waar om haar in die hande te kry. Dié woorde van die inbreker maal deur my kop. Ek maak net die laaste woorde van brig. Langkop se sinne uit: Lucinda Harris. So, die oulike girly met die skewe bril op haar gesig het ’n naam. Soos iemand in ’n waas, steek ek my hand uit na haar. Sy bekyk my op en af. Wonder seker hoekom ek so lusteloos voorkom. “She’s got a very interesting case for you. I’ll leave the two of you alone,” hoor ek brig. Langkop in die verte sê. Voordat ek tot verhaal kan kom, is die brigadier die kantoor uit – seker weer om sy groot kosblik kos warm te gaan maak. Daar is ’n ongemaklike stilte tussen my en Lucinda. “Ons kan seker maar begin,” sê sy ná ’n ruk. “Jy het ’n baie mooi stem.” Die wag voor my mond laat my weer in die steek. Haar koppie ruk eenkant toe. Sy gluur my aan. “Verskoon my, maar lyk dit of ek dalk hier is vir ongevraagde komplimente?” Ek besef onmiddellik dat sy een van Miley se dissipels is. Daai’s wat self vir hulle blomme koop. Daai’s wat self hul hande vashou. Daai’s wat vir ure met hulself praat... Sy lyk nogal oulik as sy kwaad is. Ek hou dié gedagte maar vir myself. Wie is dan nou lus om twee keer agtermekaar gedis te word? Lucinda plak ’n lêer op brig. Langkop se tafel neer. Haar vingers beweeg vlytig tussen die dokumente in die lêer en dan hou sy ’n foto omhoog. Ek loer traag daarna, vermy oogkontak met haar. Hierdie 6-0, 6-0, 6-0 wat sy my geslaan het, gaan ek nie gou vergeet nie. Maar hoor was maar nog altyd min by my. “Dis nie my kind nie. Ek weier om papgeld te betaal,” antwoord ek. Ek het genuinely net probeer om ’n grap te maak. Maar Lucinda dink duidelik nie ek is snaaks nie. Daar gaan my planne om eendag in Trevor Noah se voetspore te volg. “Ek verstaan nou hoekom dit so lank vat vir ondersoeke om hier afgehandel te word,” kap Lucinda terug deur stywe, rooi lippies. Ek wil nie snaaks wees nie, rêrig. Maar sy lyk regtig oulikies as sy haar so opruk. “Hierdie is Geo Louw,” sê sy. My hart gooi ’n es soos ’n ou wat verkeerde afdraai gevat het en in Gympie-straat in die Woodstock opgeëindig het. Daar waar die tikkoppe jou groet met ’n lollie in die hand. Ek was net al een keer in daai straat en het myself gesê nooit, ooit weer nie. Maar die noem van Geo Louw se naam, maak net sulke onaangename herinneringe in my wakker. Dit is immers die naam wat die inbreker gisteraand genoem het. “Geo was ’n skrander seun op skool,” gaan Lucinda voort. “Baie slim. Kom uit ’n ordentlike huis. “Pa en ma is struggle-aktiviste en albei beklee magtige posisies in die regering. Die pa, Gilford Louw, is by die staatsekerheid-agentskap. Die ma, Annie, ’n DG in ’n departement. “Ek noem hierdie dinge sodat jy nie moet dink hierdie is net nog ’n kind van die Vlakte nie.” “Kaapse Vlakte-lives matter.” Ai, ek wat nie my mond wil hou nie. Lucinda gluur my aan. Dan hou sy die lêer na my toe uit. “Die opdrag kom van bo af. Obviously teen my sin, maar hierdie saak is joune.” Ek maak nie ’n move om die lêer te vat nie. “Moet ek Kaalville verlaat om in die grote, bose stad aan dié saak te werk? Aikôna!” “Ek voel nes jy,” antwoord Lucinda snipperig. “Ek mean maar, hoekom sou jy hierdie godverlate plek wat skree vir ’n mall en ordentlik geteerde strate wil verlaat? “Maar dis net tydelik. Jy sal nie vir ewig in die Kaap bly nie. Die jirre weet, ek sal jou nie vir altyd daar wil hê nie. “Maar hierdie is ’n straight from the top assignment hierdie. Nie ek of jy het ’n keuse nie.” “En as ek nie wil nie?” Ek besef dadelik dat ek nou soos ’n klein laitie perform. Maar wat anders kan ek maak? Ek durf nie hierdie saak vat nie. “Dan word jy gefire,” antwoord Lucinda saaklik. Vir die eerste keer kyk ek haar straight in die oë en besef dat sy nie ’n joke maak nie. “Dit is die opdrag wat aan my oorgegee is. Weier jy om die saak te vat, word jy oneervol ontslaan en ek... ek sal permanent na Kaalville verplaas word.” Daar is ’n gepynigde uitdrukking op haar gesig toe sy dit sê. So asof Kaalville die next best opsie is wat jy druk as die hel al vol bespreek is. “Ek het ’n life hier,” probeer ek walgooi. Kyk, as dit by soebat kom, dan suck ek big time. “Jou vrou het jou gelos en het custody van jul dogter. Jy het nie ’n hond of ’n papegaai nie. Hier is niks wat jou hier hou nie. “Hierdie is ’n hoëprofiel-saak. “Een wat jou loopbaan ’n hupstoot kan gee, selfs kan lei tot ’n promotion. En jy wil die nee-dankie-game speel?” Ek stap nader na die lessenaar. Ek wil nie, maar my voete doen hul eie job. Ek staar na die foto van die jong, oopgesig-laitie met die breë smile. “Hy het nie verdien om so ’n wrede dood te sterf nie,” sê Lucinda. “Maar hy was nie net ’n doodgewone laitie nie. Hy het baie lief geword vir tik van alle drugs, terwyl hy met sy ouers se welvaart met duurder, meer gesofistikeerde dwelms kon eksperimenteer.” “Niks maak jou meer van lotjie getik as tik nie,” sê ek en tel die foto op. “Hmmm, ek het jou lêer onder oë gehad en weet jy het al self skouer geskuur met die tik-duiwel.” Toe sy dít sê, draai ek om na haar. “Ek het my nog nooit gehou wat ek nie is nie,” antwoord ek stram. Die judgement in haar oë p*s my af. “Ek reken dis hoekom hulle jou vir die job soek,” sê Lucinda, min gespin met die koudheid in my stem. “Daar word vermoed dat politiek agter die moord sit. Daar is nog geen bewyse om dit te staaf nie, maar Geo... Geo moes iets gesien het wat nie vir sy oë bedoel was nie.” Ek blaas my asem saggies uit. Ek ken myself. Ek gaat nou weer ja sê vir ’n ding waaroor ek later diep spyt gaan wees...