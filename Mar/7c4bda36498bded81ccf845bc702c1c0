DIE debat oor wie die volgende coach van die All Blacks moet wees, is besig om die Super Rugby Pacific-toernooi in sy eerste twee weke te oorskadu. Dié toernooi het laas week begin met ’n hele paar opwindende wedstryde. Dit was veral die Chiefs se skoksege met 31-10 oor die kampioen, die Crusaders, wat die kollig gesteel het. En veral omdat die man in beheer van die Cru­saders, Scott Robertson, ’n gerekende kandidaat is om die volgende coach van Nieu-Seeland te word. Sy kanse op die top job is ook vergemaklik nadat Ian Foster, huidige All Black coach, hom onttrek het as kandidaat om die All Blacks vanaf 2024 te coach. Japan Die Nieu-Seelandse Rugbyunie het besluit om die proses vir die aanstelling van ’n nuwe coach vroeg te begin — en sommer voor later vanjaar se World Cup in Frankryk die gekose kandidaat te bevestig. Robertson en Jamie Joseph, tans coach van Japan, is nou die voorste kandidate vir die All Black-pos. Intussen kan daar weer na groot aksie uitgesien word in die tweede ronde van wedstryde in Super Rugby Pacific. Vrydag (08:05) kom die Crusaders teen die Highlanders te staan, terwyl die Melbourne Rebels en Hurricanes se kragemting om 11:10 begin. Saterdag pak Moana Pasifika die Chiefs vanaf 09:00 en die Fijian Drua pak die Waratahs om 10:35. Die Blues en Brumbies se stryd word Sondag om 05:00 beslis en die Force teen die Reds begin om 07:30.