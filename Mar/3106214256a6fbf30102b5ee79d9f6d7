Liewe Antie Mona EK HET ’n walglike stiefma wat geen respek vir ander mense het nie. Sy vloek en skel soos ’n matroos. Die hele goddelike dag lank! Antie, as sy nog lelik was met mooi maniere, sou dit ’n mooi mens van haar gemaak het. Maar nou is sy ’n lelike meid van 50 jaar oud met lelike, walglike maniere. My pa pas regtig nie by dié vrou nie. Die hele straat se mense voel so. Hy is aantreklik met ’n goeie persoonlikheid. Hy is saggeaard, het mooi maniere en help graag ander mense. Maar hy is soos ’n zombie as dit by my stiefma kom. Sy maak en doen met hom net soos wat sy lus kry. Sy het boonop met haar gat in die botter kom val, want hy is ’n baie welaf mens. Antie, sy familie mag nie by die huis kom nie, dan het sy ’n groot probleem daarmee en jaag hulle weg. Maar as háár family daar opdaag, verwelkom sy hulle met ope arms. Even sy eie kinders mag nie daar kom nie, dan het sy houdings. –Anoniem, WhatsApp Antie het aanvanklik gedog sy is maar so omdat sy protective is en nie wil hê jul pa moet uitgebuit word nie. Jy weet mos maar hoe mense kan mol na iemand wat nie kan nee sê nie, en dan daardie persoon se goedheid uitbuit. Maar as haar familie daar welkom is, beteken dit sy is daarop uit om julle weg van die pa te hou. En natuurlik weg van wat ook al erfporsie eendag ter sprake sal wees. Dit is jammer dat jou pa so min woema in sy broekspype het, anders kon hy mos opgestaan het vir homself. Maar vir solank as wat hy net gedweë die ja- en-amen-hubby gaan wees, is daar nie veel wat julle kan doen nie. Die Oom sal darem ’n slag moet opstaan vir homself ook. Dít natuurlik gesê as hy nie hêppie met sy vrou se houdings is nie, maar die way hoe Antie dit sien, pla dit hom nie veel nie. Anders sou hy mos iets aan die saak gedoen het, of hoe? Julle as kinders hoef nie net by daardie huis te kom om tyd met jul pa te spend nie. Julle kan hom ook nooi na jul plekke, gesellig saam verkeer en hom daardeur remind op wat hy uitmis. Wie weet, dalk is dit hoeka die hupstoot wat die oom makeer. Liewe Antie Mona EK HET uitgevind dat my man met ander vroumense chat. Dit is so erg dat hy in die aande as hy dink ek slaap, ook op sy phone lê. Ek het eendag toevallig op die boodskappe afgekom en gesien hoe hy sekspraatjies met hulle aanknoop. Die meisies is ook heel gewillig en hy stuur selfs vir hulle geld vir airtime. Dit was ’n groot skok vir my, Antie. Ek weet nie wat om te maak nie. Ek het laat verlede jaar my werk verloor en my man is die enigste broodwinner. Ek is bang ek verloor hom en hy het ook ’n humeur. Hy raak gou kwaad as dinge nie na sy sin gedoen word nie. –Anoniem, Whats­App Meisa, selfs al was jy nou ’n honderd jaar werkloos, gee dit jou man nie rede om so ’n online-hoer te wees nie. Antie worry nie eintlik hoe gewillig daai girls is nie – die gewillige soort van die lewe sal altyd maar met ons wees. Maar jou man behoort van beter te weet. Hy is immers getroud en het duidelik geen respek vir jou of jul vows nie. En hy kan maar sy wange hieroor opblaas, maar jy sal die kwessie met hom moet aanroer. Hoe langer jy stilbly, hoe meer gaan hy dink hy kan maar met hierdie stront van hom voortgaan. Julle is ’n team, maak nie saak wie op die oomblik die geld inbring nie. As hy ’n probleem het met jou wat tans sonder werk sit, moes hy in die eerste plek met ’n cash register getrou het. Van cash gepraat, siende dat dit nou bietjie tough julle kant gaan, waar kry hy geld om te mors. Nee a meisa, maak jou mond oop laat hy sommer weet hy is nie met ’n standbeeld getroud nie.