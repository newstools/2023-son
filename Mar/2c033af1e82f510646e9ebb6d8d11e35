SONLANDERS, Speursersant Reggie Bruintjies begin ondersoek instel na die verdwyning van die drie vroue. Dit lei hom na die tentkerk en pastoor Ruiters se kleinhoewe. Geniet die slothoofstuk van “Loon van die Sonde” van Nicky Fouldien. SPEURSERSANT Reggie Bruintjies klop en gaan dan die kantoor op uitnodiging binne. Soos gister by die kerk is die lig in die vertrek koel. Die reuk skoon met ’n blommegeur. Dit het ’n kalmerende effek. Presies wat mens sal verwag en verlang by ’n begrafnisonderneming. Oral staan en hang blommerangskikkings. ’n Regte tuin van Eden as dit nie vir die drie vertoonkiste in die hoek was nie. “Sit gerus,” nooi die pastoor en hou sy hand na Bruintjies uit. “Pastoor Dawid Ruiters,” stel hy homself bekend. “Speursersant Reggie Bruintjies, aangenaam.” Bruintjies sak behaaglik in die groot, sagte leunstoel neer. Hy sug tevrede. Min stoele kan sy logge liggaam akkommodeer. “Bly om te ontmoet, sersant. Waaraan het ek u besoek te danke?” Bruintjies stoot die drie foto’s van die vermiste vroue oor. “Ek is op soek na hierdie dames en gedink dalk het u hulle gesien in een van u dienste of iets van hulle gehoor?” Dawid Ruiters kyk lank na die foto’s en talm dan by een. Hy druk met sy wysvinger daarop. “Die ander het ek nog nooit gesien nie, sersant, maar hierdie vrou ... Sy was verlede week in die kerk. Dit was tydens die slotgesang. Sy het net skielik in die deur verskyn en verward gelyk. Ek het nog gehoop en bid sy sal die vryheid hê om na my te kom sodat ek vir haar kon bid. Ek kon sien sy het die Here dringend in haar lewe nodig, maar sy het net weer omgedraai en verdwyn.” Dawid Ruiter se gesig wys duidelik hoe jammer hy vir haar was. “Jy het haar nie weer gesien nie?” “Nee, jammer. Ek sal bitter graag wil help, maar ongelukkig ken ek nie die vroue nie. Ek sal met die gemeente praat. Dalk weet iemand iets van hulle af.” Bruintjies hark die foto’s bymekaar en staan steunend op. Hy voel spyt dat die ondervraging so gou verby is. Iets in die atmosfeer stem hom rustig. Hy sou graag langer wil bly, maar plig roep. Ruiters sien hom by die deur af. Hy klim in sy kar en trek stadig weg. Sy oë gly oor die omgewing. Die kleinhoewe is minder as ’n kilometer van Caledon. Loopafstand. Die pastoor het ’n goeie belegging met die sowat ses hektaar. Alles is lowergroen. Seker te danke aan die rivierstroompie wat daar loop. Op ’n koppie staan ’n dam met so twintigtal skape wat wei. Hy sien ’n melkstal naby ’n kraal met beeste. Die grondpad wat hy ry, loop kronkelend deur die hoewe tot waar dit by die hoofpad aansluit. Net voor hy afdraai na die hek, sien hy beweging uit die hoek van sy oog. ’n Jongman met ’n graaf is besig by, wat vir Bruintjies van ver af, na varkhokke lyk. Hy stop en klim uit. Dit sal goed wees as hy met iemand anders as die pastoor praat. Tot dusver het hy nog niemand anders op die kleinhoewe gesien nie. “Speursersant Bruintjies,” stel hy hom bekend. Die jongman leun teen die graaf en neem sy uitgestrekte hand. “Ricky Erasmus, sersant.” Bruintjies stap na die houtreling rondom die varkhok. Sy oë op die malende, snorkende, gulsige varke wat mekaar rondstoot om by die kos uit te kom. Bruintjies deins terug vir die aaklige vrot reuk wat opwalm. “Slegte job wat jy hier het.” Hy is dadelik spyt oor sy woorde toe hy die uitdrukking op die jongman se gesig sien. “Werk jy lank hier?” “Ja. Al vyf jaar. Vandat die pastoor my aangeneem het.” Daar is trots in sy stem. Bruintjies is bly die jong man se gekrenktheid het verdwyn. “So, jy is Dawid Ruiters se aangenome seun?” “Ja sersant, en ek is sy regterhand. Ek bestuur die hele plek.” Hy draai om en wys met sy hand oor die landskap. “Dis goed. Hy moet seker baie trots wees op jou.” Dan lui die jong se foon. Bruintjies draai om en staar na die varke terwyl die jongman praat. “Ek moet gaan. Die beeste moet voer kry,” praat hy weer met Bruintjies. Bruintjies wens hy kon nog langer met die jongman praat, maar hy sien die skielike ongeduld in sy oë. Hy groet en loop terug na sy kar. Sy gedagtes maal terwyl hy die kort afstand terug na sy kantoor aflê. Iets krap aan hom, maar hy kan nie sy vinger daarop lê nie. Dis die jongman. Ricky Erasmus. Iets aan hom kom bekend voor. By sy kantoor gaan sit hy agter sy lessenaar. Hy tik iets in en staar dan verbaas na die skerm. Haastig grawe hy in sy sak na sy selfoon en skakel ’n nommer. Rita Booysen plaas die leër voor Bruintjies neer. “Dis alles daarin. Ons het destyds misdaad vermoed, maar daar was geen konkrete bewyse teen hom nie. Dit was ’n groot tragedie en ek wou net die saak afsluit sodat almal normaal met hulle lewens kan aangaan. “As ’n mens ooit ná soveel trauma normaal kan aangaan ... Ek is so jammer, Bruintjies. Dalk kon ek dit verhoed het.” “Nee, Rita, jy kon nie. Kyk na hierdie twee kinders wat jy nou in pleegsorg moes plaas. Watter skade is hulle nie aangedoen nie? Sou jy hulle blameer?” Rita skud haar kop. Haar trane sit vlak. “Kom,” por hy haar aan. “Die forensiese eenheid en lede van die speurdiens wag reeds op ons.” Hulle lê die roete na die kleinhoewe in stilte af. Hy sien weer die varkkos. Die lang femur-bene tussen die swart-gebrande vleis en mengsels van groente en ’n beslag wat soos bruinbroodsemels lyk. Hy het dit nie dadelik herken nie, maar die reuk van mensvleis was onmiskenbaar. Hy het al by vele uitgebrande lyke gestaan. Ook by Ricardo Erasmus en Cardo se ma, Riana Erasmus, s’n vyf jaar gelede. Toe het hulle gedink Ricardo is net ’n onskuldige kind. Hy’t deur hul vingers geglip en nou is nog twee kinders wees gelaat. Die hoof van forensies gee hulle ’n kort verslag. Daar word bevestig dat die beendere wel deel van menslike oorskot is. Soos die oggend is die koel vertrek verwelkomend. Hulle neem oorkant pastoor Dawid Ruiters pleks. Langs hom sit Ricardo Erasmus kop onderstebo. “Hy’t alles erken, sersant. Ricardo sal sy volle samewerking gee,” deel Dawid Ruiter hulle mee. Ricardo kyk op toe Dawid Ruiters praat. Sy oë ontmoet Rita s’n en hy glimlag. Sy leun oor die tafel en neem Ricardo se hand in hare. “Hoekom Ricardo?” vra sy saggies. Hartseer in haar stem. “Weet julle dan nie?” vra Ricardo verbaas. Rita skud haar kop. Trane begin oor Ricardo se wange loop. “Die loon van sonde is die dood.” ’n Snik ontsnap uit sy keel.