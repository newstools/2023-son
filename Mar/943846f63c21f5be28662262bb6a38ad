HAAI, Sonlanders! Jakkals, oftewel speurder Jaques Als, Kaalville se enigste speurder, kom sommerso op die verkeerde noot in die Kaap aan. Hy ontmoet die fraaie Lucinda Harris by ’n koffiewinkel, waarna hulle na die ouers van die vermoorde tikkop sal gaan. Lucinda lig Jakkals oor die aanvanklike ondersoek in. Maar daar is een ding wat hom pla: Hoekom het die aanvanklike ondersoekbeampte, wat hoog aangeskryf was, sulke slordige werk gedoen? Geniet hoofstuk 6 van ELDRIDGE JASON se “Dood van ’n Tikkop”. NEE, kyk, die Louws is nie enige mense nie. Dít is duidelik sigbaar toe ons voor hulle mansion stilhou. Dit was omtrent ’n mission om toegang tot dié boomryke sekuriteitskompleks te kry. Hulle is deur die een ná die ander sekuriteitswag by ’n hek begroet, waar hulle nommerplaat eers geverifieer is. Agterna is die mense, wat hulle kom besoek het, ook eers gebel om seker te maak dat hulle wel ’n afspraak het. Nee, kyk, één ding: Rykgatte is baie bang vir doodgaan en doen alles moontlik om seker te maak dat nie eens ’n vlieg met kriminele gedagtes by hulle massiewe huise ingevlieg kom nie. Toe ons uiteindelik voor die huis stilhou, word ons begroet deur ’n man in ’n tux en ’n jong vrou in ’n helderkleurige uniform. “Moet asseblief niks sê nie,” sê Lucinda toe ons uitklim. Ek hou maar my mond. Ek was mos nie van plan om iets te sê nie. Ons word deur ’n massiewe ingangsportaal gelei na ’n biblioteek wat so groot soos Kaalville se civic is. Doer ver in ’n hoek sit ’n paartjie uitgevat asof hulle na een of ander winterbal op pad is. Ek steek my hand uit om te groet, maar die vrou kyk daarna asof ek vroeër bladgeskud het met Lasarus. Die man blaai verveeld deur ’n koerant en doen nie eens die moeite om op die kyk nie. Eenkant op ’n swierige tafeltjie staan ’n pot tee, koppies en allerhande koekies, maar ons word nie gevra of ons iets wil drink of eet nie. Selfs die domestic met die all colours-uniform waarvan die reënboog maar net kan droom, kyk my aan asof ek iets is wat die kat ingedra het. Ek kry die idee dat daar heavy teen my Pep Stores outfit gediskrimineer word. “I cannot understand why we must go through all of this trauma again,” sê Annie Louw in ’n stem wat van hoogmoed drup. Hierdie Annatjie k*k beslis Tin Roof ice cream. Daarop kan ek my hele maand se pay wed. Gilford Louw kyk van sy koerant af op. “We have completely lost our trust in the police. What reason do we have to trust you after the big slip-up in the initial investiga­tion?” Ek weet darem dat initial en ignition niks met mekaar uit te waai het nie, maar besef ook hierdie is nie ’n karre-show nie. Ek is anyway mos gevra om my mond te hou. “And for that we apologise,” antwoord Lucinda in ’n stroopsoet stemmetjie. Ek is skoon verbaas om te sien hoe hondmak sy ook kan wees. “But we have a new investigation officer.” Sy knik in my rigting. Anna Louw gluur my op en af aan. Ek voel skoons soos ’n oorryp tamatie wat op sale is by Shoprite. “And who is this?” vra Anna Louw snedig. “What accolades does he have?” “Niks wat met chocolates te doen het nie.” Die wag voor my mond het nie in Kaalville agtergebly nie. Ek wou mos sê ek ruik iets in die kar. My Kaalville-aksent gaan nie goed af by Gilford Louw nie. Ek kan dit sommer sien aan die “I’m better than everyone else”-uitdrukking op sy gesig. Maar voordat enige iemand iets kan sê, gaan ek voort: “Ek kom met ’n nuwe paar oë. Wie weet, dalk kan ek iets sien wat niemand anders al opgeval het nie. “Dit is uiters belangrik om met julle te praat. Julle is ... ’m ... was, mos Geo se ouers. Hoe goed het julle jul seun geken?” Die twee skuif ongemaklik op hulle duur leerbanke rond. En toe besef ek daar op die spot: Behalwe dat hulle geweet het van veels te veel sakgeld vir hulle klong gee, het hulle nie juis veel anders van hom geweet nie. Mense met geld wil mos altyd maar geld gebruik om die krom dinge van die lewe reguit te maak. “If you are here to preach to us about parenting ...” Gilford Louw kom stadig orent en draai na die domestic wat heeltyd nog daar staan. “Sofia, please escort these people out of here.” “Yes, Sir,” antwoord Sophia heel onderdanig. Maar sy fool my nie: Haar diep Noord-Kaapse aksent is daar vir almal om te hoor. “But, Sir,” probeer Lucinda nog, maar ek stap al deur se kant toe. Toe sy my nie volg nie, draai ek om. “Gaan jy hierdie ice-cream- k*kk*rs soebat?” vra ek. Die duur make-up val amper van Annie Louw se gesig af. Gilford versmoor amper in die koerant wat hy gekamma-lees het. “Ek het nie tyd vir hierdie tipe mense nie,” braak ek verder gal. “Dis mos obvious hulle is nie ernstig om hulle kind se moordenaar op te spoor nie. Nee, vir hulle gaan dit hier oor hulle image. “Oor wat hulle veels te skatryk en valse vriende gaan sê. Ek het anyway nie lus vir hierdie mense en hulle fake Britse aksent nie.” Lucinda het ’n aarde-sluk-my-in-uitdrukking op haar gesig, maar ek voel vere. Ek het mos nou gesê wat ek wou. Gilford en Anna Louw loer na mekaar en tot my verbasing bars hulle albei uit van die lag. “Finally, iemand wat eerlik is en uit die heup uit skiet,” sê Gilford. Ek staan verbaas en wonder wat van sy Engels geword het. Hy kom tot voor my gestap en steek sy hand uit. “Met ’n man soos jy kan ek ’n pad stap. Weet jy hoe moeilik is dit om iemand hier in die stad te kry wat nie ’n hidden agenda het nie? Van waar is jy?” “Kaalville.” Ek kan aan die twee se gesigte sien hulle het nie ’n clue waar Kaalville is nie. Daar heers ’n ongemaklike paar oomblikke van stilte. Selfs Sofia rol haar oë. ’n Baie sturvy domestic, dié. “Wel,” sê Gilford ná ’n ruk. “Hoe kan ons jou help, ’m ... kaptein wie?” “Jakkals,” antwoord ek en sien uit die hoek van my oog hoe Lucinda se oë groot rek. “Noem my sommer Jakkals, ou Gilly.” Ek kan sien hoe my woorde hom onkant vang. Hy is mos een van daai mense wat gewoond daaraan is dat mense sy h*l lek. Wel, ek het nuus vir hom. Die enigste ding wat ek gewoonlik uitlek, is my drankglas. Maar ek het nie tyd om te speel nie. Ek wil klaarmaak. Ná skaars ’n paar uur is ek al klaar moeg van die Kaap. “Ek soek ’n lys van al Geo se vriende, tik-buddies, girlfriends, plekke waar hy uitgehang het ... you name it.” Ja, wat het hulle dan gedink? Dat ek ook nie Engels kan praat nie?