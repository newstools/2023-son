LANGER as ’n dekade het hy op ons kassies verskyn as die loopbaan-gedrewe, gesinsgerigte prokureur, Xander Meintjies, in die gewilde sepie 7de Laan. Nóú het die Kaapse klong Theodore Jantjies uiteindelik sy pad terug na die provinsie van sy geboorte gevind, terwyl hy sy nuwe hoofstuk begin met ’n excit­ing rol in die Safta-bekroonde kykNET-sepie Suidooster. Jantjies vertolk binnekort die rol van Ruiterbosch se nuwe apteker, Aiden Booysen. Verandering Theo vertel ons meer oor sy karakter: “Aiden is ’n cool ou. Hy is van Joburg, het daar grootgeword en gestudeer. “Maar met die besige lewe daar het hy nou besluit dat hy graag ’n verandering wil maak, daarom het hy hier by AB (gespeel deur Cedwyn Joel) se apteek kom loer. “Ek dink hy is ’n happy-go-lucky, warm tipe karakter. Ek glo die sal kykers hom geniet omdat hy nuut in die groep is. “Alles wat hy ervaar, is nuut en die viewers sal dit saam met hom ervaar.” Intussen is Aiden ook ’n bachelor, maar sonder om te veel te verklap, onthul Theo dat hy dalk ’n bietjie romanse in ’n later stadium sal ervaar. Hy en sy proku­reur-vrou, Tammy, het in Augustus verlede jaar na Kaapstad verhuis, nadat hy byna 20 jaar in Johannesburg deurgebring het, waarvan hy 14 jaar lank die rol van Xander vertolk het. Toe hy daardie hoofstuk afgesluit het, het hy ook ’n rol as Jordan in Getroud met Rugby aanvaar, sy vermoë as regisseur uitgeoefen, en saam met ou tjommies Christo Davids en Maurice Paige aan die finale trilogie van Platform 9: Homecoming, gewerk. Onlangs het hy en Maurice ook by die Adams-broers Emo en Loukmaan aangesluit vir hulle show Two of a Kind. “Ek dink my timing met daai show (Platform 9) was perfek, dit het mense die kans gegee om my weer te onthou — voordat ek in Suidooster verskyn. “Maurice was die eerste een saam met wie ek die nuus gedeel het, en natuurlik vier ons altyd mekaar se suksesse. So, hy was baie gelukkig.” Intussen erken hy dat dit lekker voel om by die huis te wees. “Ek het altyd vir myself gesê as ek Johannesburg moet verlaat, wil ek iets agterlaat, mense moet my onthou omdat ek ’n harde werker is — en ek wil glo ek het dit bereik. “Maar ek geniet dit om hier in die Kaap te wees, alles is net meer relaxed, my vrou en seun is relaxed, wat wonderlik is, want ons kan ook meer tyd saam met ons familie deurbring. “Ek doen steeds my werk baie goed, maar my approach is anders. So, ek geniet my lewe,” sê Jantjies. Hy sê hy is opgewonde oor die filming landscape innie Kaap en hoe dit begin evolve het, veral omdat Joburg so lank as die plek vir geleenthede beskou is. “So, baie movies word nou hier in Kaapstad gemaak. “Dit is iets wat lankal moes gebeur het. “So, vir my as akteur is dit exciting om te dink dat ek nou deel hiervan kan wees en dat sepies soos Arendsvlei ook naby is,” voeg hy by. Verder sê hy dat hy graag in die toekoms nog ’n paar teaterproduksies en ook ’n paar movies sal wil doen.