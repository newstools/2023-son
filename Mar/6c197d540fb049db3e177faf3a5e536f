ANDREW Beerwinkel het onlangs, 12 jaar nadat hy die Boland by die Cravenweek in 2010/’11 verteenwoordig het, huis toe gekeer om vir die Boland-Kavaliers te speel. Maar nou, ná net twee wedstryde vir die Kavaliers, moet die 30-jarige stut hom daarby berus dat hy eers weer volgende seisoen vir sy tuisunie sal kan speel. Dit is die hartverskeurende verhaal van die boorling van Saron, nadat hy in verlede week se wedstryd teen die Border Bulldogs, vroeg ’n kniebesering opgedoen het. Daar is later bevind die besering erger is as wat aanvanklik gedink is. Hy sal nou die res van die seisoen ’n toeskouer wees. Beerwinkel het Saterdag, net ’n dag voor sy verjaardag, sy spanmaats groot lof toegeswaai toe hulle uitmuntende veggees getoon het om die Oostelike Provinsie met 27-17 in ’n Eerste Liga Curriebeker -wedstryd op Boland Park in Wellington geklop het. “Ja, dis baie teleurstellend om nie meer vanjaar rugby te kan speel nie. “Ek het juis by die Boland aangesluit, omdat ek verlede jaar ook met ’n nekbesering gesukkel het. “Maar beserings is deel van rugby en daarmee moet ek vrede maak. “Maar, terwyl ek moes toekyk, het ek baie opgewonde hier langs die kantlyn geword toe ons so goed gespeel het. “Dit is daai gevoel dat jy deel wil wees van die aksie. “Maar wat ’n great vertonings van ons span,” het Beerwinkel gesê.