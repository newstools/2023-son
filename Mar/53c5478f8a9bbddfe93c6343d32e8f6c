SIYA Kolisi wil graag hê mense, en veral kinders, moet leer uit die foute wat hy tot dusver in sy lewe gemaak het. Die 31-jarige Springbok-kaptein se lewensverhaal is in ’n dokumentêr, Rise: The Siya Kolisi Story, saamgevat. Dit is Sondagaand vir die eerste keer op TV uitgesaai. Die fliek gee ’n merkwaardige insig oor hoe Kolisi van ’n arme agtergrond in die township van Zwide in die Oos-Kaap gegaan het om die Bokke in 2019 tot World Cup-glorie in Japan aan te voer. “Normaalweg wag jy totdat jy opgehou rugby speel het, om so iets te maak. Ek het net gevoel ek moet dit nou doen terwyl ek speel,” het Kolisi gister aan Son op ’n vraag by die spanhotel in die Moederstad gesê. “Wanneer my kinders na my kyk, moet hulle weet wie ek is en die foute wat ek as ’n man gemaak het. Hulle moet ook weet van die amazing tye wat ek gehad het en al die dinge wat ek geleer het. Ek is daagliks nog altyd besig om te leer. “Ek is nie ’n perfekte mens nie, en ek weet daar is mense wat daagliks deur dieselfde struggles gaan, daarom het ek besluit om my storie te vertel. “Daar is baie wat in ons land gebeur, met mense wat hul jobs en hul besighede verloor. “Daar is mense wat nog nooit jobs, water en kos gehad het nie. Ek, as ’n jong Siya, dit maak nie saak of dit ’n swart, wit, kleurling, Indiër persoon is nie, wil hulle net laat weet dat ’n verandering gemaak kan word. “Ek dink altyd aan myself toe ek jonk was. My mindset was net om te survive en deur die dag te kom. Ek het deur dit gekom met die hulp van ander mense en die gemeenskap. Ek wil die kinders wat in dieselfde situasies is, wys dat daar altyd hoop is.” Volgens Kolisi is dit veral mans wat baie probleme ervaar, maar hulle wil nie daaroor praat nie. “Kinders het tough verhoudings met hul ouers. Ons praat nie altyd genoeg met ons ouers nie. Ek het my eerste gesprek met my pa gehad toe ek besig was om die dokumentêr te maak. Hy het vir my gesê daar was goed wat hy graag vir my wou sê, maar sy pa het nooit met hom gepraat nie. Baie van die probleme met GBV gaan ook oor ons. “Dis dus okay vir spelers om met iemand te praat wanneer dinge moeilik gaan,” het hy bygevoeg.