DIE wan-administrasie van die owerhede was weereens die rede vir ’n vertraging in die opspraakwekkende moordsaak waarin ’n voormalige polisieman die beskuldigde is. Richard Smit, beskuldig van die moord op Natasha Booise (32), was veronderstel om Vrydag sy derde verskyning in die Wes-Kaapse hooggeregshof te maak vir ’n voor-verhoor. Die familie, insluitend Booise se mammie, het die meer as 100km’s uit Piketberg aangepak vir Smit se verskyning, net om daar uit te vind dat hy nie by die hof opgedaag het nie. Dis ook nie die eerste keer dat dit gebeur nie. Met die eks-cop se eerste verskyning in die hooggeregshof, was sy plek in die beskuldigdebank ook leeg. Die J7-vorm, vir Smit se vrylating vanuit die selle na die hof, was soos met die veronderstelde eerste verskyning, na die Pollsmoor-gevangenis gestuur, in plaas van na die Goodwood-gevangenis waar die beskuldigde in aanhouding is. Booise se familielede sê ten spyte van die herhaaldelike teleurstelling in die vordering van die saak, sal hul elke keer hof toe kom vir geregtigheid. Die jong vrou is voor haar 11-jarige seuntjie koelbloedig doodgeskiet op 2 Januarie verlede jaar, in die Hoofweg van Piketberg. Die voorval het op Tweede Nuwejaarsdag omstreeks 19:10 gebeur en die oorledene was saam haar familie van Paarl in die dorp, toe die voormalige polisieman haar genader het en kort daarna na bewering doodgeskiet het. Smith, wat ook Vrydag sou verskyn het vir moontlike pleit-en-vonnisooreenkomste, staar nou sewe aanklagte in die gesig wat insluit die moord op Booise en ook twee aanklagte van poging tot moord. Dienspistool Die voormalige polisieman staan ook tereg vir die afvuur van ’n vuurwapen in ’n openbare gebied, die hantering van ’n vuurwapen terwyl hy onder die invloed van ’n stof wat ’n bedwelmende of narkotiese effek het, en twee aanklagte van aanranding. Hoewel Smit nie ten tyde van die voorval aan diens was as konstabel nie, het hy Booise met sy dienspistool na bewering doodgeskiet en kort daarna die pistool by sy werksplek gaan inhandig en homself oorgegee. Die twee poging -tot moord-aanklagtes is vir sy pogings om Roslin Kaaiman en Erin Plaatjies te skiet, wat saam met Booise was ten tyde van die skietvoorval. Sedert die moordsaak van Booise begin het, het Smith twee regsverteenwoordigers gehad en was hy veronderstel om verlede week ’n nuwe advokaat op rekord te bring. Smith verskyn weer Vrydag in die hooggeregshof vir ’n voor-verhoor, sodat ’n regsverteenwoordiger vir hom op die hofrol kan kom. Mark Lintnaar, voorsitter van die Piketberg GPF, sê die gemeenskap se standpunt was nog altyd dat geregtigheid moet geskied. Lintnaar sê Booise se lewe is verkort deur ’n woedende individu en dat Smith nie die geleentheid gegun moet word vir pleit-en-vonnisooreenkomste nie. “Ons soek geregtigheid en ons pleidooi is tot ons howe om die swaarste vonnis op te lê. “Ons vra die howe om die groot verlies aan ’n jong seun in ag te neem. “Ons is teen enige vorm van mishandeling op ons vroue en kinders. “As enige onderhandelinge plaasvind en enige ooreenkoms gemaak word om sy vonnisoplegging te beïnvloed, het die stelsel nie net ’n jong seun gefaal nie, maar al ons vroue en kinders. “Dit sal ’n hartseer dag wees om ’n persoon te beloon wat geen respek vir die lewe het nie,” het Lintnaar bygevoeg.