INWONERS van die New Orleans-oord in die Paarl face uitsetting. Dié groep inwoners woon sedert 2018 in tente en sommige in wendyhuise in die kamp. Dit kom nadat hulle by die ou hoenderplaas in die Paarl uitgesit is. Die Drakenstein-munisipaliteit het die inwoners tydelik na New Orleans Park verskuif. Hulle is na verneem word huise belowe en nou beweer die inwoners die munisipaliteit wil hulle na die nuwe plakkerskamp, Schoongezicht, verskuif. Inwoners is ontevrede en wil nie na dié plakkerskamp gaan nie. Volgens een van die inwoners by die oord, Saraline Cameron, voel hulle bedrieg omdat die munisipaliteit hulle daar kom neersit het, en nou word daar beweer hulle woon onwettig daar. Cameron sê: “Volgende maand sal dit al vyf jaar wees wat ons in die oord bly. Hulle het vir ons ’n kennisgewing gegee dat die hofsaak die 20ste in die Kaapse hooggeregshof voorkom en ons uitgesit gaan word. “Ek weier om in ’n sinkhok te gaan bly. Die vorige hofbevel het aangedui ons moet drie maande by die oord bly, en dan Schoongezicht toe gaan. Die plek met die sinkhokke is nie Schoongezicht nie, dit is Baseline. “Dit is baie gevaarlik daar en die mense kla oor die baie geweld en inbrake. “Vir die 12 gesinne wat reeds daar bly, is daar nog geen elektrisiteit nie, en daar is net een kraan. Ons is 14 huisgesinne wat nog hier bly, waarvan die meeste ouerige mense is.” Volgens die munisipaliteit het hulle die Kaapse hooggeregshof genader ten einde ’n uitsettingsbevel te kry teen die oorblywende voormalige “Blou-Huis-okkupeerders”, wat steeds in die New Orleans-oord woonagtig is. Vrywillig Die uitvoerende direkteur van beplanning en ontwikkeling by Drakenstein-munisipaliteit, Jacqui Samson, sê: “Die stap is gedoen omdat die mense nie die oord wil verlaat nie. “Dít terwyl die meerderheid reeds vrywillig na die munisipaliteit se nood-behuisingsperseel, Schoongezicht, verhuis het. “Dit was aanvanklik die reëling dat die mense tydelik daar sal woon en wanneer die perseel gereed is, na Schoongezicht skuif. Hulle weier egter nou om na Schoongezicht te verhuis, te spyte van herhaalde versoeke.” Volgens Samson het die hof die balju opdrag gegee om kennisgewing te beteken, en inwoners moet op 20 Maart by die Kaapse hooggeregshof wees vir hul eerste hofverskyning. Geen uitsettingsbevel is nog bekom nie.