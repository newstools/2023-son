NADAT hy die Ses Nasies se twee kandidate om die houtlepel geklop het, sal die Engelse rugbyspan nou wil wys hy is op die regte pad onder die nuwe coach, Steve Borthwick. Die Rose kom môre teen die Ses Nasies-titelhouer, Frankryk, op Twickenham te staan. Engeland spog nou met wenmomentum nadat hy Italië en Wallis geklop het. Dié twee seges was egter nie oortuigend nie. Veral nie die vorige een teen ’n Walliese span wat duidelik nog diep binne ’n herbou-fase is nie. Nietemin is die Rose ook in die gesprek vir die Ses Nasies-titel, maar hulle moeilikste twee eksamens voor later die jaar se World Cup in Frankryk word die naweek en volgende naweek — teen Ierland — geskryf. Met ’n stampvol Twickenham wat verwag word, sal die Rose nie wil teleurstel nie. Intussen sal Wallis wil seker maak hy kry sy eerste wen in dié jaar se Ses Nasies-reeks en hy sal ook wraak wil neem vir verlede jaar se nederlaag teen Italië. Die Italianers spog egter met tuisveldvoordeel en onder Kieran Crowley (coach) het hulle tot dusver met groot veggees en opwinding gespeel. Warren Gatland (coach) het reeds grootskaalse veranderinge aan sy Walliese span gemaak en dit kan dalk net teen die besoekers tel. Sondag kom Ierland op Murrayfield teen Skotland te staan. Ses Nasies-wedstryde MÔRE 16:05: Italië teen Wallis (SuperSport Variety 1) 18:35: Engeland teen Frankryk (SuperSport Rugby) SONDAG 16:50: Skotland teen Ierland (SuperSport Rugby)