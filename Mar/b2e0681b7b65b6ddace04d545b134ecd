DIE Boland-Kavaliers sal straks sonder die dienste van hul sterk-stut Andrew Beerwinkel (29) vir die res van die seisoen moet klaarkom. Beerwinkel, wat hom vanjaar by die Bolanders aangesluit het, het vroeg in sy span se weghol-sege oor die Border Bulldogs Saterdag op Boland Park in Wellington ’n kniebesering opgedoen. Beerwinkel is een van die Bolanders se voorspelers wat tot dusver hul teenstanders op ’n hoop geskrum het. Franzel September, coach van die Kavaliers, het bevestig Beerwinkel sal dalk vir die res van die seisoen buite aksie wees. Hy het die veld in die 30ste minuut verlaat en is deur Nicholas Duhwa vervang. “Beserings is onvermydelik, maar dit is ’n reuse terugslag vir ons. “Ons sal nou moet staatmaak op die res van die groep om ons deur te trek. Ek wag nog op ’n mediese verslag oor sy besering. Tevrede “Maar Duhwa het goed gedoen en ek het hom laat start in ons volgende wedstryd. “Op die oomblik is ek baie tevrede met die manier waarop ons tot dusver vertoon het. “Ek sal Donderdag ’n besluit neem oor wie in Beerwinkel se plek in die skrum sal sak,” het hy gesê. September berei hom voor vir die stryd Saterdag in Wellington teen die Oostelike Provinsie. Albei spanne is ná drie wedstryde in die Eerste Liga van die Currie Cup-reeks nog onoorwonne. Die enigste verskil is dat die Bolanders al drie wedstryde met bonuspunte gewen het.