ADJUNK-PRES. David Mabuza het Dinsdag as parlementslid bedank. Dit bring ook sy termyn as die land se nommer twee tot ’n einde. In ’n verklaring bevestig die presidensie die bedanking. “Dit volg na ’n versoek aan pres. Cyril Ramaphosa. “Die president bedank namens die regering en mense van Suid-Afrika die adjunk-president vir sy uitsonderlike diens aan die land.” Mabuza was ook die leier van regeringsake, wat die skakel is tussen die uitvoerende gesag, die regering en die parlement. Ramaphosa sê ook hy is dankbaar vir Mabuza se ondersteuning en leierskap. Mabuza se bedanking kom kort nadat die minister van finansies, Enoch Godongwana, as LP ingesweer is midde-in ’n kabinetskommeling wat aangekondig gaan word. Die verwagting is dat die ANC se adjunk-leier, Paul Mashatile, by Mabuza sal oorneem by die Uniegebou. Mashatile is verlede maand as LP ingesweer nadat hy in Desember op die ANC se kongres as adjunk-president van die regerende party verkies is. Volgens die presidensie sal Ramaphosa mettertyd ’n aankondiging maak oor die aanstelling van ’n nuwe adjunk-president.