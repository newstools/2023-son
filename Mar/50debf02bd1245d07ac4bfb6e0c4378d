OM NOU te toyi-toyi en kwaad te raak gaan nie help om die Westelike Provinsie-Rugbyunie se finansiële probleme op te los nie. Só het Rian Oberholzer, die administrateur van die Westelike Provinsie-Rugbyunie, Woensdag gesê toe hy gevra is oor Saterdag se beplande protes-aksie deur sekere klubs. Die optog van lede van ’n groep ontstoke klubs in die unie word vir Saterdag 12:00 buite die Cape Town Stadium, voor die Stormers se United Rugby Championship-kragmeting met die Sharks, beplan. Die groep beoog om ’n memorandum van eise aan die president van SA Rugby (Saru), Mark Alexander, te oorhandig. Die betogers vra ook dat Saru sy administrasie van die Westelike Provinsie-Rugbyunie onmiddellik moet beëindig. Oberholzer het Woensdag by die bekendstelling van die Cape Town Stadium as die Stormers se permanente tuiste gepraat. “Vandag is nou een van die ticked-boxes vir ons. Ons het nou die anchor-tenant agreement klaargemaak. “Nou het ons nog twee uitstaande aangeleenthede, die equity deal en die Nuweland-stadion. Hoe nader ons aan die einde kom, hoe groter word die belangstelling. “En partykeer word dit bietjie te ver gevat. Wat vir ons belangrik is, is dat ons die beste moontlike deal bymekaar sit vir WP, nie vir individuele mense nie en nie vir groeperinge in die WP nie. Ons moet vra wat is die beste vir die WP. “Dit is mischief-making om te sê dit is fait accompli. “Ons moet ’n voorstel na die council toe vat, wat ons glo is in die beste belang van die WP. Die council moet dan besluit of hulle die voorstel wil hê of nie. “Die Algemene Raad besit die stadion en besit die equity, maar om nou al ’n lawaai te maak, serves no purpose, want die proses is nog ver van om te toyi-toyi en kwaad te raak. “Ons moet eers die bene van die deal bymekaar sit en dan kan ons dit offer aan SA Rugby se finance committee. Hulle sal sê of ons ’n goeie job gedoen het of nie, en dan gaan dit na die klubs toe waar die algemene raad daarop moet afteken.” Council Oberholzer het gesê hulle doen net die beste deal vir die WP, en het niks gedoen wat nie reeds deur die algemene raad besluit is nie. “Die raad het besluit om na die Cape Town Stadium toe te kom. Daardeur moes ons iets doen oor Nuweland. Dit was nie my besluit om die stadion en die equity te verkoop nie. Dit was altyd die council se besluit om ’n meerderheid aandeel te verkoop in die WP Maatskappy. Ek maak net klaar wat hulle besluit het. “Daar is gereeld kommunikasie tussen my en die klubs. As daar inligting is wat gedeel moet word, dan stuur ek ’n brief van die Saru-president af na die klubs. Mense wat nou gesê het hulle weet nie wat aangaan nie, praat nie die waarheid nie,” het hy gesê.