DIS NAG vir Scottsdene – letterlik dag én nag! Die gemeenskap in Kraaifontein se geduld is nou al op, want hulle sit al vir bykans ’n week sonder elektrisiteit. Ontstoke inwoners het Son genader omdat hulle op soek is na antwoorde en Eskom hul rug eenvoudig net op hulle draai. Cindy Mentoor, ’n inwoner hier, sê sy nie meer woorde het nie en dat hulle al vanaf Dinsdagoggend 05:00 sonder krag is. Mentoor vaar uit:  “Dis nou al Saterdag en die krag het nog nooit aangegaan nie. “Niemand het nog vir ons antwoorde gegee nie. “Ons hoor verskillende stories. Daar word gesê die krag sal dalk Maandag of Dinsdag aangaan en dan ons hoor ons weer die krag gaan die 18de Maart aan. “Ons het nou al vleis weggegooi. Wat van die sieklike mense wat insulien in yskaste moet stoor? Ek het ’n familielid wat op insulien is en hulle moet nou hul medikasie in ander mense se yskaste hou.” Volgens Mentoor het die probleem in Summerville, ’n area in Scottsdene, ontstaan, maar is húlle krag steeds aan. Die raadslid vir die area, Grant Twigg, sê selfs sy hande is afgekap en hy doen alles in sy vermoë om sy gemeenskap in die donker tyd te help. Volgens Twigg is die geaffekteerde area deel van Eskom en kan die Stad Kaapstad ongelukkig nie intree nie. In ’n verklaring wat Vrydag deur Eskom uitgereik is, bevestig die kragreus verbruikers in Northpine en Scottsdene is sonder krag weens kabeldiefstal by ’n sub-stasie in Scottsdene. Eskom sê hy kan ongelukkig nie sê hoe lank dit sal neem om die krag te herstel nie.