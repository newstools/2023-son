DIT gons oor wie Desmond Galant vannie Vlei is. Daai mystery is binnekort history wanneer Alistair Izobell gly tot in die kykNET-telenovela. Hy is dalk bekend vir sy danspassies en gladde stem op die verhoog, maar nou is Alistair gereed vir iets nuuts. Hy gaan die rol vertolk van die berugte Desmond Galant, pa van Bompie (Jarrid Geduld). Alistair bieg dat alhoewel mense hom ken vir hoe hy gly op die dansvloer, was toneelspeel maar nog altyd sy eerste liefde. “Dis exciting vir my om so ’n groot rol te kry, maar ek sien uit na al die fantastiese scenes. “Dit gee my ook kans om my acting skills te polish. Dit is regtig ’n humbling experience om deel van Arendsvlei te wees.” Chaos Alistair kan ook nie ophou om die mense wat agter die skerms werk, te prys nie. “Hulle is fantasties, man! So ’n wonderlike span en die atmosfeer is gemaklik en kalm!” Desmond kom natuurlik bietjie chaos veroorsaak in die Vlei en in die proses gaan hy ook vir Rachel (Kim Syster) en Zane (Gershwin Mias) bietjie touwys maak. Alistair voeg by: “Kim is ’n fantastiese aktrise. Ons het destyds saam aan Skemerdans gewerk en nes toe, is dit nou amazing. “Sy is gemaklik en ek is gemaklik. Die eerste tonele saam was lekker en ’n goeie ervaring en ek sien uit daarna om meer tonele saam met haar te doen.” Oor Desmond noem hy dat hy ’n hele klomp malligheid saam met hom bring. “Mense gaan verbaas wees om te sien wat nog alles met Desmond en die Galant-familie gaan gebeur. “Kykers het nou al ’n idee van watter tipe mens hy is, so ons weet presies wat hy hier is om te doen. “Dinge gaan wild raak in die Vlei. Desmond is ’n bose karakter, maar ons gaan moet wag en sien waarmee hy besig is en wat hy aan die skool en Cupido’s gaan doen! “Een ding is seker – Desmond het geland!”