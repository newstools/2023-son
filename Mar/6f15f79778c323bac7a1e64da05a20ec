JULLE is mos oor ’n oorgeklankte Turkse drama en kyk­NET het onlangs aangekondig hy gaan ’n nuwe een by sy programlys voeg. Die blink, nuwe Turkse telenovela heet Jy Is My Seun wat op 20 Maart begin. Dié nuwe titel vervang die gewilde Kind van die Noodlot wat ná 148 episodes tot ’n einde sal kom op 16 Maart om 20:00. Op 20 Maart om 20:00 ontmoet kykNET & kie-kykers die een persoon, wat in die nuwe verhaal onskuldig is – die jonge Efe. Akça, ’n prostituut se dogter, word gedwing om haar seun, wat sy by die skurk Hasan gehad het, vir aanneming aan ’n welgestelde familie te gee. Die seun, Efe, se lewe by die Karasu-familie is egter nie alles wat dit moet wees nie. Dit aangesien sy aangenome ma, Sule, ’n kind van haar eie kry en sy Efe begin afskeep. Intussen vind die Karasu’s uit dat hulle aartsvyand, Hasan, Efe se pa is. Hasan word uit die tronk vrygelaat en die eerste ding wat hy doen, is om Akça te gaan soek. Dit terwyl Akça self enigiets sal doen om die vyfjarige Efe terug te kry. In hierdie verhaal is daar slegs een persoon wat onskuldig is – die jong Efe. Die karakters in Jy Is My Seun beloof om weer kykers vasgenael te hou.