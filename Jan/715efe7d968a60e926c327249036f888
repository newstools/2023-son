MET Netbal World Cup fever wat die Wes-Kaap getref het, het die rugbygemeenskap nou ’n helpende hand uitgeruik om netbal in die Swartland en Malmesbury ’n groot hupstoot te gee. Lilian Apollus, wat al sedert haar skooldae by netbal in Malmesbury betrokke is, sê sy het nog nooit sulke opgewondenheid onder dié sportsoort ervaar nie. Apollus, voorsitter van die Wesbank-netbalklub, sê sy is verewig dankbaar aan die Wesbank-rugbyklub verskuldig vir die insluiting van dié sportsoort in vanjaar se sewestoernooi wat Saterdag op die plaaslike sportterrein plaasvind. Dit is die eerste keer in die 14-jarige bestaan van dié toernooi, dat netbal ook nou ingesluit word in verrigtinge. Apollus het gesê: “Die ironie is dat ons dieselfde naam as die rugbyklub dra, maar nou al vir jare verby mekaar operate. Nou het hulle ons erken met dié uitnodiging. “Ek kan met groot opgewondenheid sê dat daar sedert dié aankondiging reuse-opgewondenheid onder die spelers heers. “Daar is nou skielik ’n groot oplewing in dié sport. Die blote feit dat die rugbyklub ons by die hand vat, is iets baie groot. “Ek kry oproepe van oor die hele Swartland en ander streke wat ook aan die netbaltoernooi wil deelneem. “Ons sal ná die toernooi moet gaan besin oor hoe ons op die sukses kan voortbou en volhoubaar kan maak. “Hoewel die rugbyklub na ons uitgereik het, moet ons nie net op die hype van die World Cup en die sewesrugbytoernooi kan staatmaak nie,” het Apollus in ’n openhartige gesprek met Son gesê. Manfred Smit, skeidsregters-organiseerder van die toernooi, is ewe opgewonde. “Dit gaan beslis ’n reuse-hupstoot vir sport in die Swartland wees.” Daar het reeds 12 spanne vir die netbal ingeskryf, maar nog word verwag.