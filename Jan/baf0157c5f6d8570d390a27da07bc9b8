CHRISSIE Arendse, voorsitter van Saldanha Heroes FC, is besig om die gesig van die klub én sokker op die Weskus te verander. Arendse het ook reeds die geskiedenisboeke herskryf toe sy dié streek se eerste vroue-president van ’n sokkerklub geword het met die samesmelting van Saldanha FC en Heroes in 2016. Boonop het sy ook op Safa Weskus se uitvoerende komitee gedien en beskik oor hope ervaring. Volgens Arendse wil sy bittergraag die stigter van Heroes FC, Dougie Samuels, se legacy laat voortleef. Samuels het Heroes FC in 1976 gestig en was ’n force op die Weskus. Hulle is die tweede oudste in dié streek naas Villagers FC wat in 1970 op die been gebring is. Saldanha Heroes speel vir die afgelope vier seisoene in die Saldanha Football Association en het drie junior (o.11, o.13, 0.15) spanne en ’n senior span. Die senior span bestaan meestal uit jong talent, waar die meerderheid spelers nog tussen 16 en 18 jaar oud is. “Verlede seisoen het ons tweede geëindig en dit was beslis ’n groot prestasie vir ons,” vertel Arendse. “Ons visie is om binne die volgende paar seisoene in die Safa se Derde Liga mee te ding. “Hier is ’n groot nood op die dorp om ons jeug alternatiewes en opsies in die lewe te bied, om te verhoed dat die euwels hulle insluk. Boonop is hier besonderse talent. “Verlede seisoen het ons proewe aangebied waar twee spelers, Brad-Lee Arendse en Ruan Julies, gekies is om na Spanje te reis om hul talente verder te ontwikkel. “Die seisoen beoog ons om nog meer spelers die kans te bied. Maar natuurlik word ons geknou deur finansies. “Vervoerkostes is een aspek wat ons uitdroog, so ook die te kort aan oefengeriewe. Die gebrek aan borge maak dit moeilik – maar dit hou ons nie agter nie.”