NIEU-Seeland het Sondag vir Suid-Afrika ’n rugby-les in sewesrugby geleer. Dit is toe die Kiwi’s die Blitsbokke met ’n allemintige 38-0 in die eindstryd van die toernooi in Sydney, Australië, kafgedraf het. Beide spanne het die finaal senuweeagtig begin, met verskeie wat enige aanvallende momentum gestop het. Die All Blacks het egter gou hul ritme gevind en die telling in die derde minuut geopen. Dit met ’n langafstand-poging waar Roderick Solo twee Suid-Afrikaanse verdedigers geklop het vir die eerste verdoelde drie. Joe Webber, wat agterna as die speler van die wedstryd aangewys is, het toe ’n tweede aangeteken toe hy van ’n skrum naby die Blitsbokke se doellyn oorgestorm het. Sam Dickson het laat in die eerste helte in die regterhoek gaan score om die rustydtelling 17-0 te maak. Hierna was dit ’n opdraande stryd vir coach Sandile Ngcobo se manne. Die Blitsbokke het aanvalle geloods, maar Nieu-Seeland het hulle onder geweldige druk geplaas. As gevolg hiervan het die Blitse die bal op kritieke tye in kontaksituasies verloor. Die manne in swart het hierna die pap dik aangemaak en nog drie drieë deur Akuila Rokolisoa, Amanaki Nicole, en Ngarohi McGarvey-Black om die eindtelling 38-0 te maak. Dit was die eerste keer in nege jaar dat die Blitsbokke nie een enkele punt teen die All Blacks kon aanteken nie. Ná vyf toernooie in die wêreldreeks is Nieu-Seeland bo-aan die log met 85 punte. Suid-Afrika is tweede op 76. Die volgende toernooi in die reeks van 11 is op 25 en 26 Februarie in Los Angeles. Nieu-Seelandse vrouespan het dit skoonskip vir die Kiwi’s in Sydney gemaak toe hulle vir Frankryk in die final met 35-0 verspotmaklik afgestof het.