HI, SONLANDERS! Lees gerus vandag die slothoofstuk van ESMÉ CUPIDO se verhaal ’n Pakkie Sour Worms. DIS drie maande later. Die ondersoek na wie Beverly se dogter vermoor het, staan stil. Die polisie het ’n paar leidrade opgevolg wat op boggerol uitgeloop het. Speurder Fielies kon ’n tydraamwerk opstel van Faith se bewegings. ’n Vrou af in die pad het Faith die noodlottige aand ná nege verby haar huis sien stap. Sy was alleen. Die eienaar van Oppiehoek het gesê Faith het so 21:30, net voor toemaaktyd, ’n pakkie sour worms by die winkel gekoop. Dit kan sy nie verstaan nie, want Faith het suur lekkers gehaat. By die garage in die dorp het die sekuriteitskameras Faith opgevang waar sy ’n ruk gestaan het tot 22:16. Fielies sê sy moes daar gewag het vir die moordenaar. Toe het sy uit sig verdwyn. Die twee petroljoggies het haar gesien wag en toe later sien wegloop. Sy is nooit weer gesien nie. Haar eksman, Mervin, het haar blameer vir Faith se dood, gesê sy het Faith te vasgehou in die huis. Sy het hom gou stil gekry, want hy was geen pa vir Faith nie. Nooit vir haar gebel of kom kuier nie, nie geld gegee nadat hy hulle gelos het nie. So seker as wat sy leef, gaan die moordenaar boet vir wat hy gedoen het. Sy en Jackie, haar suster, het met al Faith se vriende en kennisse gaan praat. Niemand kan verstaan hoekom sy vermoor is nie. Hulle weet van niemand wat nie van haar gehou het nie. Die enigste twee met wie sy en Jackie nie gepraat het nie, was die twee van die boy band, Cedrick en Tarquin. Net nadat speurder Fielies hulle ondervra het, is hulle Namibië toe. Sy sou graag met hulle wou praat. Fielies het gesê hulle het ’n show die aand van die moord in die Waterfront gehad en is daarna direk na hul hotel. Beide Cedrick en Tarquin het meisies in hul hotelkamers onthaal en die meisies het verklaar dat albei mans te besig was om moord te pleeg. Wat kon die motief gewees het? Vir wie het sy die pakkie sour worms gekoop? Die aand toe Faith vermoor is, het die polisie om 23:50 ’n omroep van ’n verbyganger gekry om te sê daar lê ’n meisie in die gras naby die pad. Vyftien kilometer buite die dorp. In die ambulans kon sy nog die moordenaar se naam sê voor sy gesterf het. Wie se naam klink nog soos Barkie of Darkie? Beverly hoor ’n kar buite stop en toe sy deur die venster loer, sien sy dis Jackie wat haastig aangestap kom. “Waar loop jy rond? Werk jy dan nie vandag nie?” vra sy. “Nee, ek het gou weggeloop, Karen weet nie ek is weg nie.” Jacky sak in ’n stoel neer. “Luister, daai pakkie sour worms wat Faithie daai aand by Oppiehoek gekoop het…” “Ja?” “Dit was nie vir haarself gewees het nie, nè?” “Ha a. Faith het nie van suur goed gehou nie. Sy’t iewens nie eens van sout-en-asyn-chips gehou nie. Hoekom?” “Daai twee van die boy band. Wat is hulle name nou weer?” “Cedrick en –” “Nou hulle twee was netnou daar by die salon om vir Olive te kom hallo sê. “Weet jy wat vriet die een? Sour worms.” Beverly sit regop in haar stoel. “Maar Fielies het dan gesê hulle het ’n waterdigte alibi. “Hulle het blykbaar meide gehad in hulle hotelkamers daai aand.” “Onthou, ek sê nie dis een van hulle nie, maar ek dink daai sour worms moet ’n leidraad wees.” “Waar’s hulle nou?” “Hulle sing môreaand weer hier in die Civic. Ek gaan by Olive hoor waar koop ’n mens kaartjies, dan kom haal ek jou.” Beverly is verstom om te sien hoe oud en jonk die Civic Centre vul. Sy’t gedink dis net die jonges wat hul musiek ken en geniet, maar toe hulle begin sing, verstaan sy hoekom die mense van hulle hou. Hulle charm almal met hul goue stemme. Toe die show klaar is, vat Jacky haar aan die hand en hulle maal deur die horde mense na ’n sy-ingang. ’n Security keer hulle voor. “Djulle mag nie hie’ in kommie.” “Ek is uhm …Cedrick se antie. Hy weet van ons. Wil net vir die klong gou hallo sê.” Die security krap sy kop. “Is djulle sieker?” “Sy pa is my nefie, so ja ek is seker.” Hy kyk onseker rond. “Oukei, maak net gou, kanalla.” In die nou gangetjie kom een takhaar van die band aangestap. Jackie vat die man aan sy arm vas. “Jongetjie, julle het mooi gesing. Maar waar kan ek vir Cedrick en Tarquin kry?” Die man beduie na ’n deur aan die regterkant voor hy verder stap. Nog voor hulle kan klop, swaai die deur oop. ’n Man kyk met ’n frons na hulle. “Wat soek Ma hierso? Geen fans nie, asseblief,” sê hy vererg. “Ons wil net ’n bietjie met jou kom chat, jy wiet.” Agter hom hoor hulle iemand sê: “Laat die twee sugar mommies ons kom join, Tarkie. Vanaand meng ons experience met pleasure.” “Tarkie?” Beverly kyk na Jackie. “Tarkie? Soos Darkie of Barkie?” “Ons het nie tyd vir julle nonsense nie. Dis past julle bedtime, old ladies,” sê Tarquin en wil die deur toemaak. Jackie keer met haar voet. “Nie so haastig nie, boetman. Ons het ’n paar vrae vir jou en Cedrick.” “Wie’s julle? Inspector Laurel en Hardy?” Die ander man het ook nou in die deur kom staan. “Ek is Faith Campher se antie. Faith wat drie maande terug dood gemaak is? Haar moordenaar is nog op vrye voet. “Ons wil by julle weet-” “Bugger off, you stupid old cows. “Ek is niks met daai storie te doen nie,” sê Tarquin skielik kwaai. “O ja? Nie voor julle vir ons sê waar julle regtig die aand van 14 April was nie,” sê Beverly, wetend dat sy ’n kans vat. “Want ek is seker speurder Fielies weet nie dat hulle jou Tarkie noem nie. “En dat jy van sour worms hou nie,” voeg Jacky by. “So, wat is dit met alles te doen? F*k*f!” Hy gee ’n tree vorentoe en roep kliphard. “Security! Hier is intruders.”BEVERLY vou die koerant oop. Skuldig. Boy band-sanger Tarqiun Apools kry sy dag in die hof. So ja, dink sy hartseer, maar tevrede. In die hof het dit uitgekom dat Faith vir Tarqiun rondom 20:00 ’n boodskap gestuur het om te sê haar ma is weg, hy moet ná sy show ’n draai kom maak. Hy het toe vir haar gesê sy moet hom 22:00 by die garage kry, dan ry hulle na die piekniekterrein. By Oppiehoek het sy vir hom ’n pakkie sour worms gekoop, want sy het geweet hy hou baie daarvan. Hy het oorkant die garage gestop en hulle het na die piekniekterrein gery. Daar aangekom, het hulle in die kar gesit en hy het ’n stuk biltong uitgehaal en vir hulle stukke met sy knipmes gekerf.