DIT gaan Saterdag behoorlik oorlog op Kenilworth wees wanneer twee van die Kaap se spogperde, Charles Dickens en Jet Dark, mekaar in die King’s Plate oor 1 600 meter aandurf. Dit sal die eerste keer wees dat die King’s Plate ter ere van koning Charles plaasvind. Dit was vir baie jare as die Queen’s Plate bekend voordat koningin Elizabeth II verlede jaar oorlede is. Onoorwonne Dit gaan egter nie net oorlog wees tussen Charles Dickens en Jet Dark nie, maar ook tussen die onderskeie jokkies, Aldo Domeyer en Richard Fourie. Charles Dickens is ná ses wedrenne onoorwonne, terwyl Jet Dark agt van sy 17 wedrenne gewen het. Dis voorwaar ’n wedren waarvoor punters reeds hulle lippe aflek. Punters moet egter ook versigtig wees dat hulle nie net op Charles Dickens en Jet Dark konsentreer nie, want die bestendige Kommetdieding kan ook maklik met die wentjek wegstap. Die King’s Plate is Race 8 op die program en begin om 16:10. Intussen het een van die wêreld se beste jokkies, die Belg Christophe Soumillon, in die Kaap aangekom om Golden Ducat vir Eric Sands se stal te ry. Dit is Soumillon se comeback-ry ná ’n skorsing van 60 dae. Hy het twee maande gelede in ’n onsmaaklike voorval ’n mede-jokkie met sy elmboog van sy perd gestamp tydens ’n wedren.