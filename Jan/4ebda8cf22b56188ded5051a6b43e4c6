HULLE sê mos kos bring gesinne bymekaar, maar in die splinternuwe kykNET-kookprogram, My ma kook beter as joune gaan ons sien hoe kosmaak 'n ma en kind koppe kan laat stamp, veral met beperkte tyd en prysgeld van R10 000. Kanselleer al jou Saterdagaandplanne as jy gretig is om ’n aand van pret en lag te hê. Die Potte-rapper Early B trek sy voorskoot aan as die aanbieder van sy heel eerste kookprogram, My ma kook beter as joune. In My ma kook beter as joune ding twee spanne teen mekaar mee. Die spanne bestaan elk uit ’n ma wat haar plek in ’n kombuis kan volstaan en een van haar kinders wat glad nie kan kook nie. Early B sê kykers is in vir ’n ding. “Onse doel was om ma’s en kinders weer in die kombuis bymekaar te bring. Dinge raak warm snaaks! Die feit dat ek die ma’s en die kinders nou en dan aan die gesels hou terwyl die kokery aan die gang is, het ek baie geniet. “Ma’s is gewoond om op hulle eie tyd ’n dis klaar te maak, maar nou gooi jy haar kind in wat niks van kosmaak weet nie. Boonop is daar R10 000 op die spel en ’n klok wat vinnig loop. Daai maak dat die ma se geduld gou opraak en dit bring al die drama en komedie.” Die deelnemers sluit ma en dogter, ma en seun en selfs ouers in wat experts in die kos- en restaurantbedryf is, so jy kan jou die intensiteit in die kombuis voorstel. My ma kook beter as joune begin Saterdag 7 Januarie 2023 om 19:30 op kykNET&kie (DStv-kanaal 145).