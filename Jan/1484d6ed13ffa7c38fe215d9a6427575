DAAR is niks beters as die gevoel om na jou favourite barber te gaan en die blades gly deur jou hare nie. Maar dinge kan skeefloop as jy lank moet wag vir jou haircut en dit jou planne in die wiele ry. Mujaheed Martin het egter ’n oplossing hiervoor. Die 23-jarige van Mitchells Plain het ’n app geskep wat jou tyd bespaar. Hy het onlangs die The Martin Group, oftewel, die TMG-app, bekend gestel. Die idee het by hom opgekom toe die tyd hom ingehaal het. Martin vertel: “Ek moes verlede maand planne met my meisie cancel omdat ek nog in ’n lang ry by die barber was. “Ek het omtrent 09:30 daai dag by die barber gekom en my hare is eers omstreeks 18:00 gesny. “Ek was vir ’n week in die ‘dog box’. Maar die ongelukkige voorval het my die light bulb moment vir die app gegee,” verduidelik hy. Martin is toe na verskillende haarkappers en het sy navorsing gedoen deur met mense te gesels oor hoe hulle daaroor voel om in lang rye te wag. Sy app is geskep vir barbers en hulle klante om ’n tyd vas te maak vir wanneer hulle hul hare wil laat sny. Wat dit selfs nog geriefliker maak, is dat klante kan sien watter tye is beskikbaar en daarvolgens ’n booking maak. “Ek het besef dat 90% van die ouens wat hulle hare wil laat sny, heeltemal te lank moet wag. “Dit kan frustrated raak, veral as jy nóg dinge het om te doen. So, ek het ’n gaping in die mark gevul.” Die app is nie net vir barber shops nie, maar vroue by haarsalonne kan dit ook gebruik. Die app is web-based. Martin verduidelik: “Wanneer ’n kapper die app wil gebruik, skep ek dit met ’n custom URL, oftewel link. “Eienaars kan dan die link op hul website of social media deel, sodat klante hulle bookings kan maak. Elke barber of salon het hulle eie unieke link en password.” Wanneer klante hulle afsprake book, word hulle outomaties in ’n digitale que ge-add, waar hulle kan sien wie tans hare laat sny.