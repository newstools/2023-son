LADISMITH. – Vir bykans twee uur het die dorp eers gepause vir die begrafnisdiens van die geliefde seun Rayton Blignault (18), wat op 30 Desember in sy ouerhuis gesterf het. Die diens, wat in die NG-kerk op die dorp gehou is, was gelei deur pastoor Jacques Smith. Honderde roubeklaers en baie van Rayton se maats van die Hoërskool Ladismith, het hulde gebring aan hierdie pragtige jong man. Juandrè September, een van Rayton se opvoeders, het in ’n huldeblyk gesê: “Rayton se teenwoordigheid in die klas sal gemis word. “Hy het ’n aangename geur in die klas versprei met sy fyn opgevoede geaardheid en maniere.” Volgens September was Rayton ’n ‘sout van die aarde en ’n lig van die wêreld’ tipe kind. Leerders van Rayton se skool was opmerklik aangedaan. Pastoor Jacques Smith van die Shalom Familie-kerk, het genoem dat hy die oorledene goed geken het. Hy het sy boodskap op Deuteronomium geskoei. Smith het aan die honderde jongmense teenwoordig daarop gewys dat volgens Deuteronomium die versekering daar is dat die Here God jou omstandighede sal verander en dat jy die lewe moet kies: “Kies om te lewe” het Smit by herhaling gesê. “Wanneer die lewe te moeilik word, gesels met iemand wat jy vertrou, maar onthou: Kies om te lewe.” Die jonge Rayton laat sy pa, Hilton, ma Rachel en twee susters, Alecia en Natalie, agter.