DIE realiteit dat nie een van Europa se top-klubs in sy dienste belangstel nie, is ’n bewys van hoe Cristiano Ronaldo se ster geval het. Só berig AFP oor dié Portugese sokkerspeler se skuif na die Saoedi-Arabiese klub Al Nassr, waar Ronaldo ’n groot bedrag geld gaan verdien, maar nie dieselfde kwaliteit van sokker gaan speel nie. Die einste Ronaldo het mos in sy interview met Piers Morgan gesê daar is klubs in Europa wat hom graag wil kontrakteer, maar toe het daar dadels daarvan gekom toe Manchester United sy kontrak opgeskeur het. Era In AFP se verdere opsomming van Ronaldo se agteruitboer, word daar beweer Ronaldo het geweet die deal vir meer geld by Al Nassr sal hom beter pas. Dit aangesien hy (sonder om dit self hardop te sê) weet hy is nie meer die speler wat hy was nie. Veral met sokker wat ’n nuwe era betree waar spelers soos Kylian Mbappé, Erling Haaland en Mohamed Salah al die headlines steel vir die wyse waarop hulle doele inryg. Volgens Al Nassr se bestuur is daar geskiedenis gemaak deur Ronaldo na dié klub te bring. Dit sal ook goed wees vir Saoedi-Arabiese sokker. Ronaldo gaan volgens AFP ’n massiewe 200 miljoen euro (sowat R3,5 miljard) per jaar verdien. Sy kontrak met Al Nassr maak eers teen 2025 klaar. Teen daardie tyd sal Ronaldo sekerlik al ’n vergete naam wees. Dít terwyl hy van ver sal moet toekyk hoe sy groot aartsvyand, Lionel Messi, steeds in sokker se beste kompetisies speel.