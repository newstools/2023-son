MET sowat 'n week oor voor die bekendmaking van die matriekuitslae, het die minister van basiese onderwys, Angie Motshekga, die slaagvereiste in SA verdedig, en gesê dat dit "nie iets nuuts is nie". Dit, nadat Mmusi Maimane, leier van Build One South Africa, vroeër vandeesweek op sosiale media die 30%-slaagvereiste gekritiseer het. Maimane het gevra dat matrieksertifikate uitgereik word aan diegene wat ses vakke met 50% of meer slaag. Hy sê enigiets anders is 'n "misleiding van Suid-Afrikaners". "Ons moet die idee dat 30% 'n slaag is verwerp," het Maimane hom sterk uitgespreek. Hy sê universiteite sal een nie aanvaar as jy minder as 50% het nie. "Dit is iets wat nog altyd in die stelsel was, selfs in my tyd. Dit is niks nuuts nie. Diegene wat na universiteite wil gaan het 'n vrystelling nodig, en universiteite sal hulle met vrystellings aanvaar." Motshekga het gesê ander leerlinge sal loopbane volg wat nie matriekvrystelling vereis nie. Die matriekuitslae vir 2022 sal na verwagting op 19 Januarie bekendgemaak word. Motshekga se kantoor het onder skoot gekom omdat hulle die resultate so laat bekendgemaak het. Maar sy het verduidelik dat die departement 'n paar "tegniese kwessies" ervaar het. "Ons moet seker maak dat ons onsself nie onder onnodige druk plaas nie, wat ons nog altyd in die verlede gedoen het. "Daar was 'n paar tegniese kwessies wat ons moes hanteer, so ons wou nie oorhaastig wees nie. Ons het gevoel dat dit regverdig sou wees om die resultate bekend te maak sodra ons ons probleme opgelos," het Motshekga gesê. 