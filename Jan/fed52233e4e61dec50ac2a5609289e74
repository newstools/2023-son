OUDTSHOORN. — Inwoners hier is baie bekommerd oor die brande in die Swartberg. Hulle vrees dat die brande kan uitkring en dan hulle huise en lewende hawe kan vernietig. Daar moet bygesê word dat brandbestryders onverpoos werk om die brande geblus te kry wat heeltyd bly nader kruip in die berge. Dit veroorsaak uiteraard baie rook en as gevolg van die rook is een van die nasionale paaie gesluit omdat sigbaarheid te swak is vir motoriste. Woensdag het die groter Oudtshoorn-munisipaliteit ’n verklaring uitgestuur dat die brande veroorsaak is deur weerlig wat in die bergreeks geslaan het. Toe die brande uitgebreek het, is brandslaners dadelik daarheen ontplooi, asook ’n water­helikopter om vlamme te blus waar mense nie kon bykom nie. Tot dusver is geen geboue deur die brande beskadig nie, en daar was ook geen aanmelding van enige lewende hawe wat in die brande verloor is nie. Maar mense wat naby die brande woon, bly steeds waaksaam en bekommerd. ’n Woordvoerder van die Oudtshoorn-munisipaliteit, Aurelia Mle, sê die reënneerslae wat die gebied gekry het, het die situasie so ’n bietjie gehelp en het ook daartoe bygedra om die brandbestryders se werk te vergemaklik. Die enigste bekommernis wat nou nog bestaan, is dat sterk winde sedertdien begin waai het, wat maklik weer enige smeulende gedeeltes van voor af kan laat ontvlam.