HAAI, Sonlanders. Lien Botha was in 'n hok toegesluit deur Fanie Visagie, die eienaar van die plaas waarop sy woon. Terwyl die polisie na haar soek, is Lien goed besig om weg te hardloop. ’n Kind se lyk is gevind. Is die insidente connected? Geniet nou die tweede hoofstuk van GWEN KORDOM se “Haar naam is Lien.” SERSANT Aiden Jackson is moerig. 'n Volle maand en 'n aand. Dis hoe lank hy hier is. Hy weet dis sy keuse, nogtans kan hy nie die Noord-Kaapse somer hanteer nie. Die son bak fel op sy hoof neer. Die styling gel, wat sy spikes in plek hou, hol met die sweetkorrels in sy nek af. Sy asemhaling is swaar en die enigste kokerboom in die omgewing bied nie naastenby die skaduwee wat hy soek nie. Hy vee vir die soveelste maal die sweet met 'n spierwit sakdoek van sy gesig af. Hoe oorleef die mense in hierdie semi-woestyngebied? Toe kaptein Frank Scott hom nader om te help met 'n sindikaat was hy bly. Hy moes uit die Kaap oor die ding van Stella. Hier word jy in die oë gekyk deur mense wat 'n outydse wêreldkennis besit wat jy nêrens anders kry. Soetwater is 'n klein gemeenskap in die hartjie van die Noord-Kaap en word omring deur plase. Dis juis op een van die verlate plaasgebiede waar hy vanoggend staan en wag op forensies. Die toneel is afgesper en die plaaswerkers van omliggende gebiede staan verslae daar rond. Nuus versprei blitsvinnig in die kontrei. Hy sal iewers moet begin met ondervraging. Iemand moes iets gesien of gehoor het. Sy oë vee weer oor die toneel. Die liggaam van die seun lê in die ou plaasdam. Sy ingewande weg. Geslag soos ? dier. Met wydgesperde oë na bo, asof hy in sy sterwensuur vir ? bietjie genade gepleit het. “Duiwelaanbidders! Addergeslag!” Aiden draai na waar die stem vandaan kom en sien 'n gryskop oom met 'n kakie hoed in die hand nader staan. Hy steek sy hand uit en stel homself op 'n skouspelagtige manier aan hom voor. Met 'n kniebuiging lig die oom die hoed en plaas dit terug op sy hoof. “Andries Louw, oudste inwoner van die streek en ook die een wat jou alles oor ieder en elk kan vertel.” As dit nie so verdomp warm was nie, sou hy lag vir die oom se komieklikheid. Daar is skaars ? skaduwee van 'n glimlag op Aiden se gesig te bespeur toe hy sy hand teësinnig uitsteek. “Sersant Aiden Jackson, bly te kenne. U het die oorledene geken?” vra Aiden. “Sy naam is Jona. Elf jaar oud. Hy en sy ma woon alleen sedert sy pa se sterfte op die plaas Soetrus so 3km hiervandaan. Die kind het hier grootgeword. Ken die omgewing soos die palm van sy hand. Laat gistermiddag kom Trien, dis nou sy ma, met pieringoë teen die grensdraad aan. Klein Jona het blykbaar nooit opgedaag ná skool nie. Soos die kontrei se mense mos maar is, het almal ingespring om te help.” “Ou Muis is met die bakkie tot by die skool, maar toe hy op Soetwater kom, is die skool gesluit. Hy verneem toe van die ander kinders dat Jona die skoolbus gemis het en die pad te voet aangedurf het. Niks vreemd daaraan nie. Baie kinders kom dit oor. Jona het egter nooit die huis gehaal nie.” “Ek verneem Piet het die liggaam ontdek.” Andries beduie met 'n krom vinger verby Aiden se gesig na ? groep mans. “Piet is die een met die wit keps. Sy hond het die liggaam ontdek en ou Piet daarop attent gemaak.” “Dankie,” sê Aiden. “Vang die bliksems, Sersant. Ons mense kry swaar. Vrees het oorgeneem met die dat Lien spoorloos verdwyn het. Is daar enige nuus oor haar?” vra Andries met waterige, donker ogies, wat stip in Aiden s’n staar. “Nee, maar ons volg elke leidraad op.” “En die honde?” “Kon niks kry nie.” “Natuurlik een wat weet hoe om 'n hond se neus te mislei, wat haar gevat het,” sê Andries. “Daar is sprake dat sy beplan het om met 'n man weg te loop. Dalk het sy.” “Lien het hier grootgeword. Hoekom sou sy hier weg?” vra Andries verontwaardig. “Haar reputasie spreek boekdele. Stories loop oor haar en die pa, Janneman. Soos ek verstaan, is Lien glad nie ? engel nie,” sê Aiden. “Wat praat jy van gewees, Sersant? Sê jy Lien lê onder kluite? “In hierdie kontrei is enigiets moontlik. Ek het 'n job wat wag.” Toe Aiden wegstap, trek die stoom uit sy ore. Hoekom wil ander altyd sy werk na 'n maklike taak laat klink? Dis wat hom verder moerig het. Terwyl hulle nie ? clue het waardeur mense soos hy gaan nie. Om tonele soos dié te aanskou, is nie kinderspeletjie nie. Dis van die ergstes wat hy al gesien het. Andries Louw staar met skrefiesogies die lenige speurder agterna. Die windgat mannetjie gaan nie lank hou nie. Stuur 'n stadsjapie na 'n kontrei, wat hy van geen kant af ken nie, dan lyk dit so. Dink die son skyn uit sy agterent. Wie is hy om Lien te oordeel? Dis mos nie sy werk om 'n ander te veroordeel nie. Hy is hier om 'n taak te verrig. Lien sal eendag alleen voor die troon vir haar sondes staan. Dis nog steeds nie 'n rede om van haar te praat asof sy nie meer lewe nie. Hy beter sy oog op die mannetjie hou. Hy is veels te bekkig en oprukkerig. ’n Mens kry ook al wat 'n siel is in hierdie vervloekte wêreld. Andries Louw stap kopskuddend weg. Elders lig Lien haarself van die grond af op. Trane stroom oor haar wange toe sy die daglig aanskou. 'n Verblindende pyn steek deur haar skouer. Haar oë volg die voetpad. Met 'n bonsende hart herken sy die pad. Sy blik terug. Hoe het sy tot hier gekom? Dan onthou sy. Dalk was dit ? dier wat sy gesien het? Die springbokkies is lief vir hierdie gebied. Sy wil byna lag vir haarself. Sy moes aan die slaap geval het. Sy ly aan uitputting en vrees. Dis al wat sin maak. Terwyl sy stap, dink sy aan Janneman. Die man wat haar grootgemaak het. Sy ruik hom, die bekende geur van tabak en seep wat altyd aan hom kleef. As kind kon sy vir ure op sy skoot sit. Het hom letterlik aanbid. Was al van kleintyd af verlief op hom. Toe dink sy aan Martha. Die vrou wat haar grootgemaak het. Haar gewete kan dit nie meer hou nie. Toe Jakkie Cloete van die buurplaas Sonstraal haar vra om 'n verhouding, het sy ja gesê. Was op die punt om saam met Jakkie weg te loop. Sy was juis op pad om hom op die ou erf te ontmoet toe sy op Fanie en sy gespuis in die bek van die tonnel afkom. Lien se kop ruk toe sy 'n naderende dreuning hoor. Sy storm op die grondpad af. Sweet pêrel op haar voorkop terwyl haar swart oë soek. Sien dan die stofwolk aankom. Hulp het opgedaag. Haar blik verstar toe sy die donkergrys Ranger van Fanie Visagie herken. Lien se instink om oorlewing is groter as haar vrees. Sy vlug soos ? wildsbokkie die teenoorgestelde rigting in.