VIR die Stormers gaan Sondag se kragmeting ’n battle teen die “Boere-Skotte” wees. Dit is wanneer die Kapenaars in die United Rugby Champion­ship (URC) teen die Glasgow Warriors in Skotland te staan gaan kom. Die vorige keer toe dié spanne mekaar gepak het, het die Storm­ers met 32-7 op 22 April in Kaapstad as oorwinnaar uit die stryd getree. Volgens Norman Laker, die verdedigingsafrigter van die Storm­ers, gaan dit Sondag nie so maklik wees nie. Die Glasgow Warriors spog nou met vyf oorwinnings onder die afrigting van hul le nuwe coach, Franco Smith. Hulle word ook aangevoer deur die 28-jarige senter Kyle Steyn, wat voorheen vir die Maties en Griekwas uitgedraf het “Franco is ’n baie goeie coach. Hy was ’n hulpafrigter van die Bokke saam met Allister (Coetzee). Hy gaan beslis een of twee dinge in die mou voer,” het Laker gister op ’n aanlyn konferensie gewaarsku. “Toe hy by die Cheetahs ge­coach het, het hy altyd met ’n trick play of twee vorendag gekom. “Daar is ’n paar Suid-Afrikaners in Glasgow se squad. Manne soos Huw Jones en Oli Kebble is twee bekende gesigte wat voorheen vir die Stormers gespeel het. “Daar is ’n paar manne wat nou by ons is wat vir Franco by die Cheetahs gespeel het, soos Clayton Blommetjies, Joseph Dweba en Junior Pokomela. “So, ons weet wat Glasgow se ingesteldheid gaan wees. “Ek dink dit gaan ’n baie lekker wedstryd wees. Dit hang maar net af van die weer wat moet saamspeel,” het Laker bygevoeg. Iemand wat goed vertroud is met die toestande in Skotland, is Brok Harris. Die 37-jarige stut van die Stormers het tot dusver in sy loopbaan in ’n allemintige 146 games vir die Dragons in Wallis en nou net-net meer as 100 games vir die Stormers uitgedraf. Die veteraan-voorryman, wat deesdae ’n speler-coach by die Stormers is, het al baie teen die Warriors gespeel. “Die veld was voorheen baie nat en modderig, maar hulle het dit nou in ’n kunsmatige 4G-veld verander. Modderig “Ons kan nie die toestande beheer nie, maar ten minste gaan dit nie nat en modderig wees nie. “Vir baie van die youngsters in die Stormer-span is dit hulle eerste keer in Glasgow. Hulle is dus baie excited. “Die reis was nie maklik nie, want ons moes drie vlugte en twee dae vat om hier uit te kom. Die spelers gaan vir eers rus en môre in alle erns begin oefen,” het Harris bygevoeg.