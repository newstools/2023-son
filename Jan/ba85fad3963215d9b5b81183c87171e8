STEFAN Ungerer en Kade Wolhuter sal Saterdag die toutjies as skakelpaar trek vir die Stormers in hul Champions Cup-kragmeting met Clermont Auvergne in die Cape Town Stadium. John Dobson, coach van die Stormers, het drie veranderinge aan die beginspan aangebring vir sy laaste groep-wedstryd van die toernooi. Die game skop Saterdag om 19:30 af. Die ander verandering is onder die pak vorspelers, met Willie Engelbrecht wat op flank begin. Al drie veranderinge kom as gevolg van harsingskudding wat verlede week in die oorwinning teen London Irish opgedoen is, met Junior Pokomela, Paul de Wet en Manie Libbok wat almal nie beskikbaar is nie. Die Springbokke Herschel Jantjies en Evan Roos sal albei hul terugkeer van beserings maak. Hulle sal met die losskakel Jean-Luc du Plessis en die haker JJ Kotze van die bank aangewend word. Dobson sê die span sien uit na wat 'n wonderlike geleentheid by die Cape Town Stadium behoort te wees. “Dit het al die eienskappe van 'n klassieke Champions Cup-stryd, met 'n plek in die uitspeelwedstryde op die spel. “Drie harsingskuddings in een week hou ’n bietjie van ’n uitdaging vir ons in, maar ons is gretig om te sien watter impak die spelers wat inkom, kan maak. “Ons is natuurlik ook verheug om spelers van die kaliber van Herschel, Evan, JJ en Jean-Luc terug van die bank af te hê, so daar is baie om na uit te sien Saterdagaand,” het hy gesê. Die Stormers-span is: 15. Damian Willemse, 14. Suleiman Hartzenberg, 13. Ruhan Nel, 12. Dan du Plessis, 11. Angelo Davids, 10. Kade Wolhuter, 9. Stefan Ungerer, 8. Hacjivah Dayimani, 7. Willie Engelbrecht, 6. Deon Fourie, 5. Marvin Orie, 4. Connor Evans, 3. Neethling Fouché, 2. Joseph Dweba, 1. Steven Kitshoff (kaptein).BANK: 16. JJ Kotze, 17. Ali Vermaak, 18. Brok Harris, 19. Ben-Jason Dixon, 20. Evan Roos, 21. Herschel Jantjies, 22. Jean-Luc du Plessis, 23. Sacha Feinberg-Mngomezulu.