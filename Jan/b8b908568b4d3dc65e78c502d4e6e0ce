DRIE mense is Sondag dood in 'n ligte vliegtuigongeluk in die Nasrec-gebied in Johannesberg. Paramedici het gesê 'n vlieënier en twee passasiers is op die toneel dood. "Met hul aankoms op die toneel het paramedici gevind dat die vliegtuig groot skade opgedoen het, drie insittendes het noodlottige beserings opgedoen," het Emer-G-Med-woordvoerder, Kyle van Reenen, gesê. Die oorsaak van die ongeluk is onbekend. "Die Suid-Afrikaanse Polisiedienste is teenwoordig en sal die nodige ondersoeke saam met die burgerlugvaartowerhede doen," het van Reenen gesê. Hy het bygevoeg dat verkeer waarskynlik nie versteur sal word nie, aangesien die toneel van die voorval 'n ent weg van die hoofpad is.- EWN 