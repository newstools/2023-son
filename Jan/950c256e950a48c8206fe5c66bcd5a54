'n INTELLIGENSIE gedrewe operasie wat by 'n huis in Thembalethu, George uitgevoer is, het 'n 41-jarige man agter tralies laat beland en hy het reeds Vrydag in die plaaslike landdroshof verskyn. Verlede Woensdag omstreeks 18:45 het die polisie tydens 'n klopjag 'n operasie uitgevoer by 'n huis te Sone 6, Thembalethu. 'n Laptop, kaartleser en ’n verkoopspunttoestel, asook verskeie bankkaarte is gevind. Die inwoners van die perseel kon nie rekenskap gee vir die besit daarvan nie. Die polisie het op die items beslag gelê en die verdagtes is in hegtenis geneem. Die eienaar van die perseel het sy eerste hofverskyning gemaak en word aangekla van die besit van gesteelde goedere. Hy bly in aanhouding en die saak is tot 25 Januarie uitgestel vir 'n formele borgtogaansoek. Die saak word deur die Direktoraat vir Prioriteitsmisdaadondersoek (DPCI) ondersoek. Die Wes-Kaapse polisie het die sukses van die operasie, onder die tema “Meer stewels op die grond om sigbaarheid te verbeter” geprys, met die uiteindelike doel om gemeenskappe te beskerm. Hierdie operasie is deel van voortslepende misdaadbekampingsoperasies van die laaste been van die provinsie se Veiliger Feesseisoen-operasionele plan. 