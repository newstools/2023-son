AS HY teen Tyson Fury moes geboks het, sou hy beslis ’n paar van sy ribbes afgeslaan het, sê die oud-wêreldkampioen Riddick Bowe. Bowe, ’n Amerikaanse swaargewig wat in 1992 die onbetwiste wêreldkampioen was, sê dit gaan sy verstand te bowe dat vandag se swaargewigte nie Fury se lyf aanval of hom kan klop nie. In ’n onderhoud met TalkSPORT sê hy: “Ek sou beslis een of twee van sy ribbes afgeslaan het.” Bowe sê hy sou geweet het hoe om Fury te klop. “Val sy lyf met mening aan en slaan hom hard. “As vandag se swaargewigte dié raad volg, gaan hulle vir seker met Fury afreken. “Ek sou hom gejab het en dan met mening op sy middelrif losgetrek het. Ja, ek sou een of twee van sy ribbes afgeslaan het.“Vandag se boksers laat Fury goed lyk. Hulle probeer hom nie eers afbreek nie. “Hulle probeer nie om sy hart te bars en sy lewer te stop nie. “Jy moet dinge doen wat hom moeg maak, maar niemand slaag daarin nie omdat hulle dom boks.” Bowe behoort te weet waarvan hy praat. Hy was in 44 gevegte net een keer aan die verloorkant. Dit was in 1993 toe Evander Holyfield hom met punte geklop het, maar Bowe het dié nederlaag in 1995 gewreek toe hy Holyfield met ’n TKO verslaan het. Bowe het 33 keer met knockouts gewen.