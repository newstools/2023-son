MAKAZOLE Mapimpi is in die sop. Die ster Springbok-vleuel van die Sharks staar ’n dissiplinêre verhoor in die gesig nadat Bordeaux-Bègles ’n klag van vuilspel teen hom gemaak het. Mapimpi het na bewering kontak gemaak met die oog of oog-area van Bordeaux se skrumskakel Maxime Lucu, tydens die spanne se kragmeting oor die naweek in Durban. Die beweerde voorval het in die 36ste minuut van die game plaasgevind. Die Sharks het die wedstryd met 32-3 gewen. Lucu het ’n klag by die skeidsregter Luke Pearce ingedien, wat die voorval na die TV-wedstrydbeampte verwys het. Geen beeldmateriaal kon toe gevind word nie. Klag Die EPCR Challenge Cup het egter nou ’n klag teen Mapimpi ontvang van die wedstryd, wat kommissaris Brian Campsall aanhaal. Antony Davies (Engeland), voorsitter, Leon Lloyd (Engeland) en Donal Courtney (Ierland) is aangewys as die onafhanklike dissiplinêre komitee vir die verhoor wat op Woensdag, 18 Januarie per videokonferensie plaasvind. Kragtens World Rugby se sanksies vir vuilspel, dra Wet 9.12 met betrekking tot kontak met die oog of oog-area, die volgende sanksie-intreepunte – Laepunt: 4 weke; Middelslag: 8 weke; Boonste punt: 12 tot 52 weke. Nadat hulle reeds hul plek in die ronde van 16 van die Champions Cup verseker het, reis die Sharks vandeesweek na Engeland om Harlequins Saterdagmiddag in hul laaste groep-wedstryd te pak.