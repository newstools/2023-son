DIE Stormers se Supersubs het Saterdagaand seker gemaak dat hul plek in die uitspeelrondes van die Champions Cup bespreek is. Die Kapenaars het wraak geneem vir hul nederlaag in die eerste ronde teen Clermont in Frankryk, toe hulle die besoekers met ’n briljante vertoning veral in die tweede helfte met 30-16 in die Cape Town Stadium afgestof het. Ná 11 minute se spel het die Stormers se losskakel Kade Wolhuter met ’n langafstand-strafdoel-poging vorendag gekom wat kort van die pale was. Dit was genoeg bewyse dat die Stormers gesukkel het om enige vordering op die aanval te maak. Die 21-jarige wat sy Champions Cup-debuut op losskakel gemaak het, het gesukkel om die agterlyn aan die gang te kry. Al het die Stormers die meerderheid van die balbesit in die eerste helfte gehad het Clermont telkemale die  Kapenaars se foute uitgebuit. Die losskakel Anthony Belleau het in die 14de en die 26de minute twee strafdoele deur die pale gejaag om die besoeker met 6-0 te laat voorloop. In die 38ste minuut het Wolhuter weer met ’n langafstand-strafskop van die halflyn vorendag gekom. Die keer was hy suksesvol om die rustydtelling 3-6 in die besoekers se guns te maak. Ná die rustyd het hy sake met nog ’n strafdoel gelykop gemaak, maar sy eweknie Belleau het onmiddellik hierna weer die telling 9-6 gemaak. John Dobson, die Stormers coach, het besluit om drie plaasvervangers te maak deur die skrumskakel, Stefan Ungerer, Wohuter en Willie Engebrecht met, Herschel Jantjies, Jean-Luc du Plessis en Evan Roos te vervang. Dié drie het ’n groot verskil kom maak. Jantjies en Du Plessis het as skakelpaar die vonk verskaf. Roos het ook onmiddellik ’n groot impak gemaak toe hy oorgestorm het vir die Kapenaars se eerste drie. Hierna was dit Jantjies se beurt wat na puik ondersteunende spel gaan score het nadat die regtervleuel Suleiman Hartzenberg met ’n sterk lopie vorendag gekom het. Hierna het die binnesenter Dan du Plessis die middelveld oopgevlek vir die tuisspan se derde drie. Du Plessis het verdoel om die telling 25-9 in sy span se guns te maak. Die senter was deurgaans briljant en is agterna welverdiend as die speler van die wedstryd aangewys. Clermont se linkervleuel Bautista Delguy het toe sy span weer in die prentjie gebring toe hy ’n bal onderskep het en die lengte van die veld genael het vir die Franse se enigste vyfpunter. Die plaasvervanger Gabin Michet se doelskop het telling na 25-16 vernou. Die Stormers se bobaas-baljagter Deon Fourie, wat weereens ’n barshou gespeel het, het in die 66ste minuut oorgewurm vir die Stormers se bonuspunt-drie. Dit was die laaste spyker in Clermont se doodskis. Puntemakers: STORMERS - drieë: Evan Roos, Herschel Jantjies, Dan Du Plessis. Deon Fourie; doelskoppe: Jean-Luc du Plessis (2); strafdoele: Kade Wolhuter (2) CLERMONT - drie: Bautista Delguy; doelskop: Gabin Michet; strafdoele: Anthony Belleau (3) 