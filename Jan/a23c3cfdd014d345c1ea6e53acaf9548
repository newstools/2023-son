HI, SONLANDERS. Lucien van Wyk is mos die reïnkarnasie van sy oorle oom Denver van Wyk. Hy is so bietjie anders as enige jong man van sy ouderdom omdat hy oor vele spesiale gawes beskik. En dit maak hierdie jong man se lewe allesbehalwe maklik. Dít maak dat hy nooit op een plek bly nie, maar van dorp tot dorp swerf en snaakse avonture beleef. Begin vandag te lees aan nog ’n spanningsvolle avontuur van Lucien deur een van ons staatmaker-skrywers, Salmon Smith. Hy noem dit ‘Die Vreemde Vrou’. Geniet nou die eerste hoofstuk. LUCIEN van Wyk ruk regop in die leunstoel waar hy in die sitkamer van die gastehuis sit. Verbeel hy hom of het hy nou ’n geluid buite in die donker gehoor? Iets soos ’n kort, afgestompte gil van ’n vrou en ’n geluid van iets of iemand wat val. Daar buite woed ’n storm en die reën stort in vlae op die aarde neer. Die woeste wind rem aan die palmbome voor die spierwit gebou. Hy is al gas hier wat nog dié tyd van die aand wakker is. Die ander het al vroegaand na hul onderskeie kamers gegaan toe die storm met skemer oor Lambertsbaai hier aan die Weskus uitbreek. Die ontvangsdame en ander personeel is ook al 18:00, net ná aandete, huis toe. En die gastehuiseienaar is direk daarna na haar woning aan die agterkant van die perseel. So, hy is nou stoksielalleen en sal maar alleen die wind en weer daar buite trotseer om te gaan kyk wat daar aangaan. Dit kan dalk iemand wees wat in doodsgevaar verkeer. Hy staan uit die leunstoel op en loer deur die oop gordyne van die patio-deur, wat op ’n breë stoep onder ’n veranda uitloop. Hy kan nie so lekker deur die glasdeur sien nie. Versigtig skuif hy die deur oop. ’n Ysige wind waai by die deur in. Vinnig glip hy uit en slaan sommer terselfdertyd die deur agter hom toe. Hy loop tot op die rand van die stoep en tuur oor die donker strand. Hy hoor die woeste geluide van die golwe wat so onheilspellend daar ver agter breek. “H-hallo!” roep hy na die strand se kant toe. ’n Stilte begroet hom. “Hallo! Is iemand daar?!” Weer geen antwoord. Hy onthou skielik van die flits wat hy vroeër daar binne iewers op ’n rak in die sitkamer gesien het. Hy glip vinnig na binne, gryp dit en kom weer haastig uit. Hy laat die sterk ligstraal oor die strand gaan. “Hallo!” Hy wik en weeg om daar op die strand te gaan loer, maar bedink hom vinnig. Hy het nie ’n sambreel byderhand nie. Hy loop toe tot op die ander rand van die stoep en loer om die draai. Maar dis net die donkerte wat vir hom terugloer. ’n Ysige rilling hardloop agter sy ruggraat af – en dit is beslis nie van die ysige koue wat nou hier aan die Weskus woed nie. Hy glip weer binne toe en sluit vinnig die patio-deur en trek die gordyne toe. Hy sus sy gewete met die gedagte dat hy hom dalk verbeel het. Hy kan hom nie indink dat op híérdie stil plekkie ooit iets ernstigs kan gebeur nie. Hy het so drie dae gelede hier by die Betels-gastehuis in Lambertsbaai ingeboek. Hy het spesiaal dié dorpie gekies om te vertoef omdat dit vir hom hier so rustig gelyk het. Hy wil weer so oor twee dae die pad vat, tot waar dit hom ook al lei. Hy geniet nogal die sorgelose lewe van ’n swerwer. Buiten vir die eienaardige situasies waarin hy hom soms vasloop, bied dit hom daardie soort vryheid waarna hy verlang. Hy het geen verantwoordelikheid teenoor iemand nie. Hy hoef aan niemand verslag te doen oor sy doen en late nie. Hy is soos ’n tipe Suid-Afrikaanse “Lone Ranger”. Hy kyk vlugtig op sy horlosie. Dit is presies kwart oor elf. Hy besluit om ook maar eerder te gaan inkruip. Hy mik om die sitkamerlig af te skakel, maar ruk tot stilstand. Hy sweer dat hy nou weer ’n geluid gehoor. Dié keer het dit geklink na ’n voetstap - daar buite op die stoep. Stadig draai hy om na die patio-deur, terwyl sy hart hoog in sy keel klop. Met opgehoue asem spits hy sy ore. Hy hoor nou duidelik die swaar asemhaling van iemand daar buite. Hy wonder of hy nie maar eerder nog iemand moet gaan wakker maak nie, maar besluit daarteen. Hy gryp een van die blomvase van die vertoonkas af en sluip daarmee versigtig op die deur af, in geval iemand hom wil aanval. “H-hallo!” fluister hy toe hy die deur bereik. ’n Kreungeluid... Dit klink soos iemand wat in pyn verkeer. Skielik val iets teen die patio-deur. Lucien ruk soos hy skrik en gee ’n paar treë agteruit. “W-wie’s daar?” “H-h... help... my,” kom ’n hees smeek-roep van buite af. Lucien sit versigtig die vaas eenkant neer en storm op die deur af. Hy sluit dit vinnig oop. Hy keer net betyds toe iemand die sitkamer binnestrompel. Dit is ’n blanke vrou, so in haar veertigs, sopnat van die reën en met ’n lang, oop wond aan die kant van haar kop waaruit bloed sypel. Hy probeer haar regop hou. “Dame, wat het gebeur?” fluister hy dringend. “H-help my... g-gevaarlike... m-mense a-agter my... aan,” kry sy die woorde swaar uit. “Wag, laat ek die ambulans en polisie bel!” sê Lucien. Dit lyk asof die woorde soos ’n skokgolf deur die vrou trek. Sy gryp Lucien krampagtig vas en kyk smekend in sy gesig op. “N-nee, moenie! Weet nie w-wie om te vertrou!” smeek sy voordat sy slap raak in sy arms en op die vloer neersak. Lucien kyk grootoog af na die vreemde vrou. Sy praat Afrikaans met ’n vreemde aksent. So, sy is nie ’n Suid-Afrikaner nie. Hy kyk in die rondte om te sien of iemand dalk wakker geskrik het, maar hy en die vrou is alleen in die massiewe sitkamer. Skielik besef hy dat die patio-deur nog wyd oopstaan. Hulle is duidelik sigbaar vir wie ook al daar buite is. Hy skuif die deur toe, sluit dit en trek die gordyne toe. Hy besluit om die vrou na sy kamer te dra. Gelukkig is sy kamer naby. Sy kreun liggies toe hy haar van die vloer af oplig. Met moeite kry haar gedra tot in sy kamer en lê haar versigtig op sy bed neer. Die bloed het die hele kant van haar gesig gevlek tot op haar spierwit hemp. Hy sluit sy deur. Toe gaan gryp hy sy nat waslap in die en suite-badkamer, spoel dit onder die warmwater-kraan af en kom druk dit toe versigtig op die wond. Stadig en versigtig begin hy om die bloed van die vrou se gesig af te vee. Skielik skiet die vrou se hande uit en knel om die geskokte Lucien se keel …