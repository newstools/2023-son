CAPE Town City se Suid-Amerikaanse duo van Juan Zapata (foto) en Darwin Gonzalez het albei toegeslaan om die druk op hul coach, Eric Tinkler, te verlig in Saterdag se oorwinning met 2-1 oor Orlando Pirates. Dié DStv Premierliga-wedstryd is in die Cape Town Stadium gespeel. Wat die Citizens se tuissege só indruwekkend maak, is dat hulle ‘n agterstand van 0-1 moes uitwis voordat hulle die wind uit Pirates se seile kon ruk. Coach Tinkler se Citizens was deurentyd kalm en het goed gefokus. Selfs toe Deon Hotto die Buccaneers se rekening in die 20ste minuut geopen het met ‘n netjiese doel verby City se doelwagter, Darren Keet, het Tinkler-hulle nie gepanic nie. Dit het die tuisspan ook net 10 minute gevat om weer sake gelykop te maak met ‘n uitstekende kopskoot deur Zapata wat Sipho Chaine in Pirates se doelhok na vars lug laat gryp het. City moes vroeg in die tweede helfte omtrent verdedig, met Pirates wat die druk toegepas het. Die Kaapse span het egter aanhoudend op die voorvoet gespeel, veral met Tinkler se Supersub, Gonazalez, wat ‘n groot impak gemaak het. Dié Suid-Amerikaner het goed afgerond nadat hy deur Marc van Heerden in besit gestel is om die wendoel aan te teken. 