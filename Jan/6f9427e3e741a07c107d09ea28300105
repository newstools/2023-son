DAAR is geen beter plek as Nieu-Seeland om sukses in ’n sewestoernooi te behaal nie. En volgens Philip Snyman, die assistant coach van die Blitsbokke, gaan hulle alles in hul vermoë doen om by dié naweek se toernooi in Hamliton bo uit te kom. Snyman het in sy speeldae in drie agtereenvolgende finals in Nieu-Seeland gespeel, waar hy die vreugde van ’n toernooi-oorwinning (in 2017), maar ook die hartseer en wanhoop ervaar het om tweede te eindig (in 2016 en 2018). Dié ervaring sal handig te pas kom wanneer die Blitsbokke vir die vierde toernooi van die 2023 World Rugby-sewesreeks daar aantree. Snyman is opgewonde om te sien wat die Suid-Afrikaners in Hamilton mee vorendag gaan kom. Die afrigtingspan het ’n aantal doelwitte vir kaptein Shakes Soyizwapi en sy manne vir die naweek uiteengesit. “Die aard van die spel is so dat ons nie hier en daar die spring van die bal of ’n call kan beheer nie, maar ons wil graag in terme van ons fisieke spel, verbeter. “En dan wil ons ook finish wanneer ons die bal by ons spoedvrate kry. As ons dit reg kan kry, behoort dinge in plek te val,” het Snyman gesê. Met drie moeilike groepwedstryde geskeduleer teen Kanada, Spanje en Argentinië, is Snyman onder geen illusie oor die groot taak wat voorlê nie. “Almal weet daar is nie meer maklike games nie,” het hy gesê. “Soos ons verlede maand in Kaapstad gehad het, het ons weer Kanada eerste en daar het dit ons ses minute gevat om ons eerste drie te druk, so ons weet dit gaan nie maklik wees nie. Maar ek dink as ons ons balbesit behou en verdedig soos ons kan, het ons genoeg fire power om oor die lyn te kom. “Spanje het ook in sy openingswedstryd in Kaapstad, waar hy Nieu-Seeland geklop het, gewys dat hy iets het om te bewys onder sy nuwe coach. Sy speelstyl is ’n bietjie anders, en ons moet so vinnig as moontlik daarby aanpas. “Maar ons vat dinge wedstryd-vir-wedstryd. Ons wil ’n grondslag teen Kanada lê en daarop voortbou,” het Snyman bygevoeg.