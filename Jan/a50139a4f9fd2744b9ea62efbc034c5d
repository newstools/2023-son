DIE familie van ’n 67-jarige vrou van Neppon in Oudtshoorn wat op 7 Desember verlede jaar spoorloos verdwyn het nadat sy vir ’n kopbesering in die plaaslike hospitaal behandel is, is diep bekommerd oor waar sy haar bevind. Volgens Martiens Esquire is sy skoonsuster, Hester Hufke, die aand van 6 Desember 2022 per ambulans na die hospitaal nadat sy geval en ’n sny aan haar kop opgedoen het. Volgens hom het die dokter wat haar behandel het, haar aangesê om in die ongevalle wagkamer te wag totdat haar familie haar kom haal. Sy kon nie ’n telefoonnommer van haar dogter of ander familie verskaf nie. Esquire sê die dokter het vir hom die ongevalle-video gespeel waarin gesien kan word hoedat sy skoonsuster die volgende oggend haar sak neem en by die hospitaal uitstap. Niemand weet saam met wie of hoe sy by die hospitaal weg is nie, maar sy is nog nie weer daarna gesien nie.