KAAPSE pelsrobbe was die afgelope tyd gereeld in die nuus. Of dit nou ’n rob is wat in die middel van die verkeer opdaag, of ’n rob wat  strandgangers aanval, maar daar is gereeld oor dié seediere gegons. Hierdie week het ’n meer misdadige voorval die nuus gehaal nadat vier verdagtes Sondagaand gearresteer is omdat hulle  ‘n volwasse rob met klippe gegooi het. Dit kom nadat die groep mans die rob op Monwabisi-strand in Khayelitsha probeer doodmaak het deur groot klippe na hom te gooi terwyl hy vasgekeer was. Die voorval het omstreeks 18:00 gebeur toe Luxoli Godana (26), Nyameko Titi (18), Nkosinathi Ndzendevu (19) en Sibusiso Zamani (22) na bewering in opdrag van ’n tradisionele geneesheer die rob moes doodmaak. Volgens een van die verdagtes is die rob uitgewys aan hulle deur die geneesheer en dat hulle R3000 betaal is vir die dieremoord. Jaco Pieterse, hoofinspekteur van die Kaap de Goeie Hoop Dierbeskermingsvereniging (DBV), sê hul spanne is in kennis gestel oor die verdagtes se misdadige optrede kort nadat ’n wetstoepassingsbeampte gesorg het dat die verdagtes stop waarmee hul besig is. “Die rob is na ’n veearts gehaas, maar moes weens die beserings van kant gemaak word. “Die veearts het gesê die rob het ernstige gesig- en skedelfrakture opgedoen, het geweldig uit die mond gebloei, een van sy oë is vergruis en dat die meeste van sy tande heeltemal afgebreek het,” vertel Pieterse. Eric Ntabazalila, ’n woordvoerder vir die nasionale vervolginsgesag, het intussen bevestig dat die vier verdagtes gister (Maandag) in die Khayelitsha-landdroshof verskyn het op klagtes van dieremishandeling. “Hulle is vrygelaat op borgtog van R1 000 elk en sal weer op 15 Februarie terug in die hof wees,” sê Ntabazalila.