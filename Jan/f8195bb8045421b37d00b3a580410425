DAAR is beslis baie talent in die Overberg. ’n Jeugdige van Hawston, Justin Clarke Stoffels (19), oftewel die deejay en producer Hoza Clark­ie_ Boy, is een van daardie talentvolle musikante wat glo harde werk oes die beste vrugte. En hy is nou vinnig besig om naam te maak as ’n Gqom deejay. Justin het grootgeword in ’n familie wat baie van musiek hou. Op die ouderdom van vyf het sy pa hom die tromme geleer speel. “Ek het toe myself verder geleer en ook sommer die klavier en kitaar begin speel,” vertel Justin verder. Passie “Ek was baie betrokke by ons kerk se praise-en-wor-ship-orkes. En dít het my die platform gegee om met verskillende gospel artists stages te deel. “In 2020, voor die Lockdown, stig ek en my vriende toe die dansgroep Benga Boys. Ons het baie deelgeneem aan die Gqom battles, en dit is waar my passie vir Gqom-musiek begin het. “Ek het toe na Gqom songs van veral DJ Ngamla en Tarenzo begin luister en ook na Gqom-video’s op YouTube gekyk. Dít het my baie gehelp. “Ek het bekendes in die bedryf soos DJ Xavi SA en DJ Natie leer ken.” Einde 2020 reik Hoza Clarkie_Boy sy debuut- Gqom-album, The Most Wanted King, uit. Een van sy songs, “Thuma Mina”, word toe ’n instant hit. Die song het hom toe op die map geplaas en baie producers wou saam met hom werk. “In 2021 het ek begin werk onder die record label Rejx Entertainment. Dít was ’n groot stap vir my loopbaan. “Ek het toe begin feature met groot name soos Dlala Inkamva, Temple Boys en Willmo. “Baie mense dink ek is van Clarke Estate in Elsiesrivier, maar my stage-naam is eintlik afgelei van my tweede naam. “Om te deejay en pro­duce is my passie en ek strewe daarna om eendag groot sukses te behaal in die musiekbedryf. Al my vertroue plaas ek in God.”