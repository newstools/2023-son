RASHID Khan, kaptein van die krieketspan MI Cape Town, wat tans aan die SA20 deelneem, kan hom dalk aan die Australiese Big Bash League onttrek. Khan en sy landgenote van Afganistan wat aan die kitsreeks Doer Onder deelneem, het hulle misnoeë uitgespreek nadat die Australiese krieketbeheerliggaam (Crick­et Australia) sy deelname aan die ODI-reeks tussen dié twee lande later vanjaar onttrek het. Kahn, wat vir die Adelaide Strikers in die Big Bash speel, betreur CA se besluit en glo die kansellering van die reeks is ’n terugslag vir die vordering van land se krieket. “Krieket is die enigste hoop vir ons land. Ek is werklik baie teleurgestel in die Australiese besluit. “Ek is baie trots om Afganistan te kan verteenwoordig. Dit (Australië se onttrekking) is ’n reuse-terugslag vir die vordering van die sport. Ongemaklik “Sou dit dan so ongemaklik vir Australië wees om teen my land te speel? Dan wil ek ook nie ander ongemaklik laat voel met my teenwoordigheid in die Big Bash League nie,” het Khan gesê. Khan se nasionale spanmaat Naveen-ul-Haq, wat al ses keer vir Afganistan gespeel het, het in ’n Twitter- inskrywing die Aussies se besluit as “kinderagtig” beskryf. Die ODI-reeks is geskeduleer om in Maart in die Verenigde Arabiese Emirate plaas te vind. CA het in ’n verklaring gesê dié besluit is geneem in die lig van die besluit van die regering van Afganistan om onder meer die regte van vroue te stop om aan ’n universiteit in dié land te studeer. “Die besluit volg ná die onlangse besluit van die Taliban-regering om beperkings op die regte van vroue te plaas om te studeer, sowel as om hulle werkgeleenthede te ontneem. Eindstryd “Cricket Australia bly egter daartoe verbind om die ontwikkeling van mans- en vrouekrieket oor die wêreld heen, insluitend in Afgani­stan, te ondersteun,” lui die verklaring. Die Big Bash League word later dié maand hervat. Die eindstryd is geskeduleer om op 4 Februarie gespeel te word.