TOE ’n vermoorde bruinoog dogter van Swellendam in 2012 daar gematrikuleer het, was die wêreld van studentelewe aan haar openbaar en soos baie ander het sy vinnig liefde op kampus gevind. Dinsdag het daardie einste liefde lewenslank tronkstraf gekry vir haar moord. Phillip April is in die Kaapse hooggeregshof life gegee vir die onderwyseres se moord, asook vyf jaar vir diefstal van Allison Plaatjies se kar. Die Plaatjies-familie sal nou uiteindelik berusting kan kry dat geregtigheid geskied het vir wie hulle en die Swellendam-gemeenskap as Sussie geken het. Die verwelkomende uitspraak volg ’n dag nadat die hof vir die eerste keer die beskuldigde se weergawe gehoor het van wat daardie dag gebeur het toe April die bloed van Plaatjies op sy hande gehad het. Plaatjies het in 2013 by die Kaapse Skiereiland Universiteit van Tegnologie aangesluit om onderwys te studeer. Dit is in dieselfde jaar wat sy April op die Wellington-kampus ontmoet het. April, wat ook onderwys studeer het, was in die ses jaar daarna in ’n aan-en-af-verhouding met die lewenslustige Plaatjies. Teen die einde van Plaatjies se studies in 2018 het April nog verder klas bygewoon, hoewel die twee saam begin het. Dit is later onthul die jongman het met sekere modules gesukkel. In 2019 het die twee jong volwassenes saam by Sederberg Primêr in April se tuisdorp, Clanwilliam, begin werk. Plaatjies was voltyds aangestel as Afrikaanse onderwyseres en April het uitgehelp by die skool terwyl hy sy studies nog voltooi het. Teen die tyd was die vlam tussen die twee reeds geblus, maar na etlike jare saam in die klas en werksomgewing was dit moeilik om uit mekaar se sig te bly. Plaatjies het ook in die noodlottige jaar by April en sy ouers ingetrek, en twee weke voor haar dood op 26 Oktober 2019 uitgetrek weens haar toe eks-ou se beweerde beledigende aard en dreigemente. Byna 24 ure nadat April die plattelandse dogter vermoor en haar Huyandi i20 gesteel het, is hy op 27 Oktober 2019 gearresteer – dít in die teenwoordigheid van vriende, met wie hy op ’n reis was in Plaatjies se kar. Plaatjies se bebloede liggaam is deur April se moeder en ’n vriendin in haar woonstel in Clanwilliam aangetref. Die verhoor teen April vir Plaatjies se moord het op 3 Augustus 2022 in die Wes-Kaapse hooggeregshof begin, met April wat skuldig gepleit het op die moordklag, en ’n pleidooi met die staat wou aangaan. April se pleidooi is egter nie deur die staat aanvaar nie en daar is aangevoer dat hy Plaatjies met voorbedagte rade vermoor het. Op 4 Augustus het ’n patoloog die fisiese pyn wat Plaatjies deur April se gru-dade ervaar het aan die hof voorgehou. Daar is onder meer bekend gemaak dat die graad 5-onderwys nog twee minute geleef het nadat April haar soos ’n dier geslag het. April, wat twee messe gebruik het om Plaatjies aan te val, het haar kaal aanhoudend gesny en haar in die rug gesteek. Hy is einde Oktober skuldig bevind op die drie aanklagte teen hom.