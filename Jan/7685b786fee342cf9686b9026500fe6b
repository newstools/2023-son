DIT spreek boekdele van Ali Vermaak se sterk karakter en geestelike ingesteldheid, dat hy al soveel terugslae in sy loopbaan oorkom het. Die 33-jarige Stormers-loskopstut se loopbaan was tot dusver erg deur ernstige beserings geteister, maar hy het aanhou veg en elke keer teruggekom om groot hoogtepunte met die Kaapse franchise te bereik. Vermaak gaan na verwagting Vrydag die rugbystewels van die Stormers-kaptein en Springbok-ster, Steven Kitshoff, moet volstaan, wanneer hy in sy 50ste game vir die Stormers uitdraf. Die Kapenaars kom dan teen Ulster in ’n United Rugby Championship (URC)-kragmeting in Belfast, Ierland, te staan. Vermaak het sy WP-debuut in 2011 gemaak en het tot dusver 82 keer vir die Streeptruie uitgedraf. Die veteraan voorryman van Gqeberha, het die WP in 2014 en 2017 gehelp om die Currie Cup te verower en het ook laas jaar ’n groot rol in die Stormers se veldtog gespeel om as die URC-kampioen gekroon te word. In 2019 het die voormalige Maties-ster merkwaardig herstel van ’n nekbesering wat sy loopbaan bedreig het, en in 2021 het hy ’n ernstige Achilles-besering opgedoen tydens ’n Currie Cup game teen Griekwas. Ten spyte van al sy terugslae, het die kragman oor die jare gewys waartoe hy in staat is. Hy het vandeesweek in ’n aanlyn konferensie oor sy besondere mylpaal van 50 games gesê: “Ja, dit is altyd ’n groot eer en voorreg vir my om die provinsie te verteenwoordig. Dit was tot dusver ’n ongelooflike reis. Ek het uiteraard baie beserings gehad, maar ek het die voorreg gehad om daarvan te recover en teruggekom om weer rugby te speel.” Vermaak beskou elke geleentheid wat hy kry as kosbaar. Daarom skroom hy nie om alles vir die span te gee nie. “Ek het my Stormers-debuut in 2014 teen die Bulls in Pretoria gemaak, en onthou dit soos gister. “Ek is ná 20 minute as plaasvervanger van die bank aangewend toe een van die voorrye – ek dink dit was Brok Harris, ’n besering opgedoen het. “Wanneer ek die Stormers-trui oor my kop trek verteenwoordig ek nie net myself nie, maar my familie en die gemeenskap. Ek kan eintlik nie glo dat dit my 50ste game gaan wees nie.” Deon Fourie en Juan de Jongh, wat die WP tot Currie Cup-glorie gehelp het, is deesdae ook nog lede van die Stormers-groep. “Ja, daar is ’n nice balance tussen juniors en seniors en ek dink dit is wat die span spesiaal maak, asook die ervaring. “Gelukkig is Brok (Harris) daar en Scarra (Ntubeni) is ook terug. Ons het ’n briljante vyf spelers agter ons in die pak wat die energie en die krag verskaf. “Ons as die voorry maak staat op daardie krag wat ons teen ’n fisieke Ulster pak voorspelers gaan nodig hê,” het Vermaak bygevoeg.