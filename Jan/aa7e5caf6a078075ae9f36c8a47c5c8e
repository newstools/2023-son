DIE voormalige midfield-maestro van Cape Town Spurs Donnie King het sy steun agter Shaun Bartlett gegooi om minstens te kwalifiseer vir dié seisoen se Promotion/Relegation Play-offs. King, wat tussen 1975 en 1984 vir Spurs uitgedraf het, is van mening dat die huidige Spurs coach, elke seisoen verbetering getoon het en voel dat dit die seisoen gaan wees vir die Eagle om weer te land. Bartlett is tans in sy derde seisoen met die nuwe generasie van Spurs-spelers. Volgens King wil dit voorkom asof ‘Tilly’, soos Bartlett genoem word, nou besig is om sy magic wand oor die span te laat sweef. By die halfpadmerk is Bartlett-hulle in die sesde posisie op die punteleer – ses punte agter die voorloper, Polokwane City (3o punte), wat ook een wedstryd meer gespeel het. Dit beteken dat maksimum punte vandag teen Uthon­gathi in die Athlone Stadium, die gaping tussen Spurs en die voorloper tot net drie punte kan verklein. King, of Pikkie, soos hy genoem word, het gesê hy was nou nie juis bekend vir sy doele nie, maar sy fighting spirit in die enjinkamer het sy spanmaats aangevuur. “Dit is ook presies wat ek nou in dié Spurs-span kan sien,” het King gesê. “Die feit dat Bartlett ook sy merk by Spurs gemaak het, maak dit vir hom persoonlik en wees verseker dat hy alles sal doen om dié klub se gloriedae terug te bring. “Dit voel vir my asof dit wel dié seisoen kan gebeur. Dit gaan moeilik wees om die titel regstreeks te wen, maar Bartlett het dit al voorheen met Golden Arrows reggekry. “Om realisties te wees, dink ek Spurs moet mik om die Play-offs te haal en so promosie na die PSL te verseker,” het die 66-jarige King gesê.