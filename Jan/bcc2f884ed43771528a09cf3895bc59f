SACHA Feinberg-Mngomezulu gaan Sondag sy buiging vir die Stormers in die Champions Cup teen London Irish van die bank af maak. Die 20-jarige Junior Springbok-kaptein het tot dusver in ’n kort tydperk groot opgang in sy loopbaan gemaak. In 2021 het hy twee games vir die Westelike Provinsie in die Currie Cup uitgedraf voordat hy sy debuut vir die Stormers in die United Rugby Championship gemaak het. In Oktober laas jaar is hy ingesluit in die Springbok-groep op hul jaareindtoer van Europa. In sy eerste game op toer vir die SA A-span is hy beseer. “Die voordeel van daardie toer was dat ek beslis ’n beter mens en ’n beter rugbyspeler geword het,” het die veelsydige agterspeler gesê. “Ek was dankbaar om net in die vertrek te wees, die gesprekke te hoor en die hoë vlak van professionaliteit in daardie groep spelers te sien. Geleer “Ek het soveel geleer en ek is net dankbaar dat die besering later in die toer gekom het eerder as vroeër, want wat ek in die eerste helfte ervaar en geleer het, was van onskatbare waarde.” Coach John Dobson het al telkemale vir Feinberg-Mngomezulu in speelstyl en veelsydigheid met sy spanmaat Damian Willemse vergelyk. “Ja, ek het geweldig baie by Gaza geleer, in terme van veelsydigheid, konsekwentheid en om aan te pas. Hy is honger op die verdediging, hy klop altyd die eerste tackler en sy energie is ongeëwenaard – ongeag watter posisie hy speel,” het hy oor Willemse gesê. Feinberg-Mngomezulu het volkome van sy besering herstel en beoog om dié naweek sy roes af te skud en sy besonderse vaardighede teen toon te stel. “Ek dink as ’n professionele persoon in enige omgewing is dit moeilik om terug te kom van ’n besering en ouens weer te begin challenge. Of jy daarvan hou of nie, raak jy uiteraard bietjie verroes en jou intensiteit en wedstrydfiksheid kan nogal ’n bietjie van ’n dip vat. Moeiliker “Dis ’n regte dog fight. Daar is niks beter as om terug te kom en jouself tot die uiterste te beproef nie.” Die Stormers het in Desember ’n sege van 34-14 oor London Irish in die tweede ronde in Kaapstad behaal, maar die speler verwag ’n moeiliker taak in Londen. “London Irish is ’n span van gehalte en om teen enige span weg van die huis af te speel bied altyd ’n ander uitdaging,” waarsku hy.