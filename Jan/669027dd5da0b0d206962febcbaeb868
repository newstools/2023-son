DIE Legacy-program van die Transnet Saldanha Super-8 Easter-toernooi om veral kleiner klubs te bemagtig, betree nou ’n nuwe fase. Dié inisiatief, wat in 2019 as deel van die toernooi se ontwikkelingsdoelwitte van stapel gestuur is, gaan vanjaar na 75 klubs uitreik. Die eerste groep van 35 klubs het onlangs truie en broekies gekry, terwyl 12 klubs mediese toerusting ter waarde van waarde as R23 000 ontvang het. Dit sluit ook state of the art trauma boards in. Die klubs gaan binnekort opleiding deur mediese personeel ontvang oor hoe om veral die strappings op spelers korrek aan te wend. Die waarde van die strappings is etlike duisende rande. Bertram Vraagom, projekbestuurder van die Saldanha-rugbyklub, sê hy en sy klub is opgewonde dat die Legacy-program ook nou ondersteuning van dié toernooi se borge geniet. “Dan is ons ook dankbaar vir die Sport Trust wat ons doelwitte ondersteun. Dit is ’n reuse-inspuiting. “As daar in ag geneem word dat al die klubs wat aan die Top-8-toernooi deelneem ook truie ontvang, dan trek ons naby die 100 klubs wat hieruit voordeel trek. “Maar bo en behalwe dit het ons ’n commitment gemaak om na klubs uit te reik ongeag of hulle aan die toernooi deelneem of nie. “Dit is in lyn met die doelstellings dat die ontwikkeling van klubs een van ons hoofdoelwitte moet wees en bly,” het Vraagom benadruk. Mervyn Green van die Sports Trust sê as ’n deurwinterde rugbyadministrateur is hy verheug om die Sports Trust te kan verteenwoordig om veral in die blydskap van die verteenwoordigers van die klubs te kon deel. Oorhandig “Die Sport Trust is opgewonde om die Saldanha-klub se doelwitte te ondersteun. Die feit dat dit oor bemagtiging gaan, is in lyn met die doelwitte van die Trust. “Dit gaan nie net daaroor om die truie te oorhandig nie. Dit gaan oor bemagtiging. Daarom is ons verheug om deel van die Saldanha Top-8 se Legacy-program te kan wees. Ons gaan ook nou betrokke wees by die opleiding,” het Green verduidelik. Stanley Amsterdam, voorsitter van die Thistles-rugbyklub van Aan de Doorns, naby Worcester, kon nie sy vreugde verberg nie. “Ek kan nie meer sê hoe dankbaar die rugbygemeenskap van ons dorp is is nie. Dit is tasbaar — nie praatjies nie. Hier ontvang ons truie en daar is nog toerusting wat kom. Dit is bemagtiging. Ons op die platteland kry niks en hier is die Saldanha-klub en die Sports Trust besig met tasbare bemagtiging,” het Amsterdam aan Son gesê.