SY IS maar net ses jaar oud en skaars groter as drie bakstene, maar Winter-Lee Titus van Bothasig in die Kaap was al in ’n movie. Hierdie klein mensie het sommer vele talente. Buiten aktrise, is sy ook ’n danser, ’n model en ’n kranige bofbalspeler. Joy Titus vertel haar dogter het op vierjarige ouderdom begin met eenvoudige TikTok videos. “Sy het die Kaapse model Candice Manuel nageboots. “Met die oudisies vir Bloed Betaal het ek Winter-Lee geneem en sy het die rol as ’n danseres gekry.” Winter-Lee is vanjaar in graad 1, en alreeds mal daaroor om voor die kameras te wees. Sy was laas jaar ook in ’n kortfilm, Bedtime, waarvoor sy ’n toekenning vir beste nuweling vir haar rol ontvang het by die 1MinuteFilmFestival by Cavendish Square. Winter-Lee dans ook in die musiekvideo “Suid-Afrika United” van Rjay en LK en is te sien in Michael Palmer se musiekvideo vir “Hold On”. Verder is die meisie ook op die loopplank besig, Sy was betrokke by Gino Thaysen se Exposé – The Fashion Show. Vanjaar lyk dinge net so belowend met ’n paar projekte op haar lys. Winter-Lee sê: “Ek’s mal daaroor om voor en agter die kamera te wees. En om te act is fun. Ek wil graag eendag ’n maatskaplike werker wees en met weeskinders werk.” Haar rolmodelle in die vermaakbedryf is die TV-aanbieder en model Pearl Thusi en die sepiester Melanie du Bois.