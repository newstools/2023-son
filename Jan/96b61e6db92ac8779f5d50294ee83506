KADE Wolhuter gaan na verwagting Saterdagaand sy debuut op losskakel vir die Stormers maak in ’n Champions Cup-kragmeting met Clermont. Die wedstryd skop 19:30 in die Cape Town Stadium af. Manie Libbok, wat tot dusver skitterend vir die Stormers in die nr.10-trui was, het laas week harsingskudding opgedoen, en sal eers volgende week weer in aanmerking kom. En al het Damian Willemse in sy laaste toets vir die Springbokke in die nr. 10-trui uitgedraf, gaan hy môreaand die laaste vesting vir die Kapenaars beman. Angelo Davids en Suleiman Hartzenberg vorm die res van die agterste driehoek, met Dan du Plessis en Ruhan Nel in die middelveld. In ’n poging om diepte in al sy posisies te bou, gaan John Dobson, coach van Stormers, die 21-jarige Wolhuter ’n kans in die nr.10-trui gee. Terugkeer Nog ’n speler wat al voorheen die Stormers op losskakel verteenwoordig het, is Jean-Luc du Plessis. Die 28-jarige het van 2016 tot 2020 in 39 games vir die Stormers uitgedraf voordat hy vir die Honda Heat in Japan gaan speel het. Du Plessis, die seun van die legendariese Bok-vleuel, Carel du Plessis, gaan straks môreaand sy terugkeer van die bank maak en sal waarskynlik in die tweede helfte op losskakel by Wolhuter oorneem. Sacha Feinberg Mngomezulu is ook op die bank ingesluit. Die Stormers gaan nog ’n verdere hupstoot kry met die Springbok-agtsteman Evan Roos, en die skrumskakel, Herschel Jantjies, wat albei hul terugkeer van beserings, van die bank af sal maak. Hacjivah Dayimani, Deon Fourie en Willie Engelbrecht behoort die lostrio te vorm, met Marvin Orie en Connor Evans wat weer die slotpaar vorm. Steven Kitshoff, Joseph Dweba en Neethling Fouché gaan weer in die voorry sak, met Ali Vermaak, JJ Kotze en Brok Harris wat later van die bank aangewend gaan word. BJ Dixon dek die slot en flank posisie op die plaasvervangersbank. Die Stormers-span word Vrydag bekend gemaak. ’n Moontlike Stormers-span lyk soos volg: Damian Willemse, Angelo Davids, Ruhan Nel, Dan du Plessis, Kade Wolhuter, Hacjivah Dayimani, Willie Engelbrecht, Deon Fourie, Connor Evans, Marvin Orie, Neethling Fouché, Joseph Dweba, Steven Kitshoff (k). BANK: Brok Harris, Ali Vermaak, Evan Roos, BJ Dixon, Sacha Feinberg-Mngomezulu, Jean-Luc du Plessis, Herschel Jantjies, JJ Kotze.