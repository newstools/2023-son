DIE tier wat oor die naweek in Walkerville, suid van Johannesburg, ontsnap het, was amper terug by die huis. Lede van Walkerville se gemeenskapspolisiëringsforum het bevestig Sheba het Dinsdag in die vroeë oggendure by haar huis opgedaag, maar het toe weer die pad gevat. Sy het die naweek by Walker’s Fruit Farm ontsnap en is deur ’n drone gesien waar sy by ’n watergat was. “Sy is nie terug nie. Sy het wel Dinsdagoggend om 4 vm. ’n draai kom maak waar sy bly, maar sy is weer by die hek uit. “Daar was nie iemand om die hek agter haar toe te maak nie. Sy het dus weer ontsnap,” het Gresham Mandy van die forum gesê. Die tier het vroeër ’n man en ’n hond aangeval. Mense word gevra wat die tier sien om dit dadelik aan te meld en om haar nie te nader nie. - Jacaranda FM