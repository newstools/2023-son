EERW. Chris Nissen, deeltydse kommissaris verbonde aan die SA Kommissie vir Menseregte, is onlangs tot ’n subkomitee van die Verenigde Nasies (VN) benoem wat lande moet monitor waar mense vermoedelik gemartel word. Die komitee val onder die VN se Menseregtekommissie, met hul hoofkantoor gesetel in Geneva, Switserland. Nissen sê hy is deur lande in Afrika vir die pos benoem. Hy sal drie jaar op die komitee dien. Volgens Nissen is dit sy laaste jaar as kommissaris by die SA Menseregtekommissie en hoop hy om die land te deurkruis om mense te help. Hy het gesê: “Ek kan nie glo dat vir die meer as 20 jaar wat ons in ’n demokrasie is dat die arme mense - veral die plaaswerkers, back yard dwellers en huislose mense - nog steeds sukkel om ’n goeie bestaan te maak. Ek kan nie glo dat die mense nog nie smaak kan proe van ware vryheid nie.” Hy sê as predikant van beroep leer hy baie oor die lewe by ander.