MONTAGU. – Hulle speel netbal in hul werk se T-shirts. Die Ammies-netbalklub is verlede jaar gestig en ding mee met ander buurdorpe. Die span is van ’n plaas ongeveer 78 km buite die dorp. Mense klim op ’n lorrie om games by te woon. Hulle het nie eens netbalrompies nie en het ook net een second-hand netbal-bal. Tydens wedstryde speel hulle maar met hul werk se T-shirts. Hulle vaar baie goed vir ’n netbalspan wat nou onlangs op die been gebring is. Die spankaptein, Mary-Ann de Vlam, praat met groot lof van hul span en is baie trots op hoe hulle tans in die kompetisies vaar. De Vlam sê selfs al speel hulle in die werk se T-shirts hou dit hulle geensins terug nie. “Toeskouers wat ons games kom kyk, verkyk hulle aan hoe ons dan anders as al die ander spanne is, wat wel netbalrompies het,” sê sy. Volgens De Vlam is hulle tans een van die uitblinker-spanne wat hoog op die punteleer staan. De Vlam sê hulle het tans nie eens ’n afrigter nie. “Ons het die reëls oor die game van die internet getrek. Google is dus ons afrigter,” lag sy. Die onderkaptein en spanbestuurder, Jade Wagenaar, sê hulle oefen daagliks in hul lunch-ure en draf elke oggend in hul werk-T-shirts voordat hulle gaan job. Wagenaar sê hulle sien baie daarna uit dat iemand hulle tog net met netbalrompies en dalk ’n nuwe bal kan uithelp. Hulle het elk onlangs ’n sportbroekie by ’n bekende klerewinkel gekoop. Die span is baie trots op hulself en streef daarna om die beste in hul geweste te wees. .