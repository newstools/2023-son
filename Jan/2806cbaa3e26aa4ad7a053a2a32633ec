DIT het hulle nou wel drie wedstryde geneem, maar die Sunrisers Eastern Cape het uiteindelik hul eerste wen in T20-krieket se SA20 op die bord. Die Sunrisers het Maandag ‘n rillende wipplank-wedstryd teen die Mumbai Indians (MI) Cape Town met vier paaltjies in Gqeberha gewen. MI Cape Town het nou twee nederlae weg en hul eerste in ‘n wegwedstryd vir die seisoen. Ofskoon hy nie die sege tot die bittereinde kon uitsien nie, het Tristan Stubbs sy eerste waardevolle beurt vir die Sunrisers gespeel deur 30 lopies van 18 balle te moker. Dit het die tuisspan tot binne vyf lopies van die wen gebring met Marco Jansen (16) en Jame Fuller wat  in die laaste boulbeurt verseker het hulle kry hul span oor die wenstreep. Die grondslag vir die Sunrisers se suksesvolle jaagtog van die 159 lopies vir die wen is deur die kaptein, Aiden Markram (50 van 35 balle), en Sarel Erwee (41 van 35) gelê. Veral nadat albei die Sunrisers se aanvangskolwers Adam Rossington (0) en Jon-Jon Smuts (8) vroeg vanaf die naatbouler Sam Curran (2/37) se boulwerk terug kleedkamer toe gestuur is. Markram en Erwee het saam vir ‘n venootskap van 92 lopies gesorg voor laasgenoemde been-voor-paaltjie betrap is deur MI Cape Town se kaptein en bobaas draaibouler, Rashid Khan (1/23). Odean Smith (3/23) het toe twyfel onder die Sunrises se ondersteuners gesaai deur in sy eerste boulbeurt van Markram en Jordan Cox (1) ontslae te raak. Stubbs en Jansen het toe goed gekombineer vir ‘n vennootskap van 45 lopies wat die Sunrisers tot die voorstoep van ‘n sege gedra het. Stubbs was egter kwaai teleurgesteld toe hy Smith se derde slagoffer geword het, maar ‘n koel en kalm Fuller het met twee grenshoue die tuisspan se ondersteuners laat bos gaan. MI Cape Town het in hul kolfbeurt nie ‘n goeie begin gemaak nie, met die span se opwindende jong ster Dewald Brevis wat deur suinige en akkurate boulwerk verhoed is om skouers oop te maak. Brevis se 15 lopies het van ‘n teleurstelende 28 balle gekom voor hy vanaf Markram (2/8) se boulwerk uitgevang is. Ryan Rickelton (7), Grant Roelofsen (8) en Curran (8) het ook kwaai gesukkel, met Sisanda Magala (2/22) en Ottniel Baartman (3/45) die hoof verwoesters. Die besoekers sou uiteindelik momentum vind met George Linde (63 onoorwonne lopies van 28 balle) en Rassie van der Dussen (29 van 22) wat die tempo kom optel het. Dié twee het saam vir ‘n vennootskap van 59 lopies gesorg, maar toe Van der Dussen bvp betrap is deur Magala, het Linde gesukkel om iemand te vind om saam met hom vir meer lopies op die telbord te sorg. Markram is vir sy veelsydige bydrae met bal en kolf as die speler van die wedstryd aangewys.