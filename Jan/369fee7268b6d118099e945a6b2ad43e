DIE Strand is die mees gesogte dorp langs die Valsbaaise kus. Maar dis tans so onplesierig weens die vullis wat in die dorp se strate ophoop. Teen Donderdagoggend was die sentrale sakekern se vuilis nog nie verwyder nie. Dit is veral in Kerkstraat, ’n hanetree van die see af, en Abegglenstraat waar vullis elke dag deur winkeleienaars op die sypaadjies gelaat word in die hoop dat die Stad Kaapstad se vullistrokke gaan uitsteek. Winkeleienaars kla hulle is in die duister oor wanneer die vullis, wat al voor Kersfees aan’t ophoop was, verwyder gaan word. Hulle sê wat verder teleurstellend is, is dat daar geen kommunikasie in dié verband van die City af gekom het nie. Dit het veral gegons op sosiale media oor die seeroog-vullis wat die strate volstaan. In Kusweg, oorkant die munisipale swembad, het daar ook bins gestaan wat wag om verwyder te word. Een Facebook-inskrywing lui dat die afgelope Kers- en Nuwejaarsvieringe ’n vuil een was. Die City sê hy probeer tans uitvind hoekom die vullis nooit verwyder is nie.