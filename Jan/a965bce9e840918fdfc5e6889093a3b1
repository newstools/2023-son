HAAI, Sonlanders. Charlotte Waterboer besef met skok dat haar man skoonveld is. Fraaiville se cops is nie juis van hulp nie, want die persoon met wie sy praat, wil te kenne gee dat Klaas dalk op sy eie weggeloop het. Die bekommernis knaag aan Charlotte. As Klaas se beste drinkebroer nie eens weet waar hy is nie, wat kon dan van haar hubby geword het? Geniet nou hoofstuk 5 van ELDRIDGE JASON se “Die Festive-verdwyning van Klaas Waterboer”. CHARLOTTE is ’n bekommerde vrou. Nog nooit het die worry so aan haar geknaag nie. As sy mooi daaraan dink, was sy nog net een keer só geworry toe iemand ’n jaar of wat gelede die Nagmaalwyn aanhou steel het. Vir weke lank het sy en ander gemeentelede gevas en gebid oor antwoorde oor wie die Nagmaal-dief kan wees. Tot sy een oggend uit nagskof gekom en die leë wynbottels in haar kombuis aangetref het. Die dief was al die tyd Klaas. Klaas wat min lief was vir kerk toe gaan, maar baie gretig was om die Nagmaal-voggies te gaps. Sy het hom die dood voor oë gesweer toe hy uit die tiep uit wakker skrik. Tot vandag toe weet die res van die gemeente nie wie die dief was nie, want sy kon nie sulke skandes oor haar laat kom nie. Oor die jare het Klaas haar diep in die eyes gesit, maar nog nooit was hy so lank weg van die huis af nie. Dit was glad vreemd om vanoggend wakker te skrik en die hele huis stink nie na ’n ou wyntenk nie. Uit desperaatheid besluit Charlotte om haar predikant, Manie Geldenhuys, se vrou te bel. Sy en suster Sarah Geldenhuys het nog nooit langs dieselfde vuur gesit nie. Verdra mekaar maar net in die naam van geloof. Suster Sarah het haar een jaar daarvan beskuldig dat pastor Manie haar te veel die hande oplê en van daar af was dinge nooit weer dieselfde tussen hulle nie. Maar suster Sarah is connected deur die hele Fraaiville met die sopkombuise wat sy vir die minderbevoorregtes reël. Vir nou gaan sy wat Charlotte is maar nie worry van suster Sarah wat al die Woolies-kosse vir haarself hou nie. “Dis nou ’n verrassing,” beantwoord suster Sarah die oproep. “Ek wou mos sê ek het jou nie gisteraand by die opelugdiens gesien nie. Al so vroeg in die nuwe jaar afvallig, suster?” Charlotte moet met moeite haar humeur in toom hou. Dis weinig dat suster Sarah ’n goeie woordjie oor ander mense te sê het. Jy moet jou naaste liefhê soos jouself is ’n gebod wat suster Sarah nie veel notisie van vat nie. Vinnig verduidelik sy vir suster Sarah die rede vir die oproep. Dié luister sonder om ’n woord te sê of om Charlotte in die rede te val. Maar toe Charlotte uitasem klaar vertel het, skree suster Sarah uit volle bors: “Glory, hallelujah.” Daar is ’n ongemaklike stilte. “Moet my nie verkeerd verstaan nie,” sê suster Sarah ná ’n ruk. “Ek het nou die ander dag so ’n snaakse droom gehad en nou lyk dit asof dit oor jou man was. “Hierdie is ’n bedekte seën. Klaas was maar... uh... hoe kan ek dit nou mooi stel? Daar is nie ’n ander manier om dit te sê nie: Klaas was maar nog altyd van die duiwel af. “Daai dag toe ons Nagmaalwyn so voete gekry het... iets het my gesê hy het iets daarmee te doen, maar ek wou jou nie ontstel nie.” “Dit verander nie die feit dat hy nou missing is nie,” antwoord Charlotte deur stywe lippe. “En wie is ons om ons te verlekker in die pyn van ander?” Vir die eerste keer wat Charlotte vir suster Sarah ken, is dié tjoepstil. Maar ongelukkig nie vir lank nie. “Ek neem aan al jul polisse is op datum?” “Maar natuurlik!” half-skree Charlotte vererg. “Ek sal mos nooit sulke goed verwaarloos nie.” “Mooi,” antwoord suster Sarah min gespin met Charlotte se mini- tirade. “Dit beteken dat, as die ergste waar is soos wat ek vermoed, jy darem finansieel uitgesort sal wees. “Graag wil ek jou net ook daaraan herinner dat ’n tiende van daardie geld die koninkryk toekom.” Toe verloor Charlotte dit. “Luister hier, jou ou skynheilige koei,” sis Charlotte. “Ek is klaar met hierdie kerk wat ons anyway net sien as walking ATM’s. “Kan jy kruip?” “Ja... hoekom?” vra suster Sarah lugtig. “Nou kruip in jou moer!” gil Charlotte en druk dan die foon dood. Sy smyt haar foon eenkant en merk op hoe haar hande bewe. Die Vader moet haar vergewe, maar nou is sy dan lus vir een van Klaas se biere. Sy is nou so lank op die straight en narrow, maar mense soos suster Sarah het wraggies die vermoë om mens afvallig te maak. Charlotte staan en wonder wat haar volgende te doen staan, toe hul deurklokkie lui. Haastig stap sy na die voordeur en is verbaas toe sy Fraaiville SAPS se bevelvoerder daar sien staan. Brig. Dodgy Dawjee groet en slaan sy oë neer. ’n Angs-beklemming kom sit om Charlotte se hart. “En as brigadier nou so hier met ’n mond vol tande staan?” vra Charlotte en gee ’n senuagtige laggie. Heel onwillig kyk die brigadier op. “Ek... ek weet nie hoe om hierdie ongemaklike onderwerp aan te raak nie,” sê hy dan. “Is dit Klaas? O, die Bloed! “Waar het julle sy lyk gekry? “Is julle seker dis hy? Moet daar nie eers ’n nadoodse ondersoek gedoen word nie? Ek soek niks hiervan in die plaaslike koerant nie. Sê hulle ek sê geen kommentaar...” “Whoa.. hokaai... wag nou,” sê brig. Dawjee toe hy finally ’n woord inkry. “Ek dink jy verstaan my heeltemal verkeerd. “Ek is hier oor die klag wat mevrou Geldenhuys gelê het. Ek was terloops in die omte en-” “Jy is hier vir sulke stront? En dít terwyl my man missing is?” bars Charlotte met ’n skel los. Voordat die brigadier kan reageer, gaan sy voort. “En toevallig se voet, Dawjee. “Ek weet jy is pastoor Manie se holborsel. Manie en money laundering. “Ek gaan dit net daar laat.” Brig. Dawjee is taamlik blas van kleur, maar hy raak bloedrooi in sy gesig. Woorde ontbreek nie by hom nie ­- woorde is gebreek. Charlotte druk haar wysvinger byna in sy oog soos wat sy voor hom staan en beduie. “As julle nie nou dadelik na my man gaan begin soek nie, is alle hel hier los in Fraaiville,” sis sy briesend van woede.