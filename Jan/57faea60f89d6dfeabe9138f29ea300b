DIE debutant, Madagaskar, het die eerste opskudding van die Afrika-nasieskampioenskap (Chan) in Algerië gelewer deur die tweemalige naaswenner, Ghana, met 2-1 te verras. Doele deur Solomampionona Razafindranaivo en Tokinantenaina Randriatsiferana in albei helftes het die Indiese Oseaan-nasie ’n welverdiende sege besorg. Augustine Agyapong se doel ná die uurmerk het die span van Wes-Afrika tydelike vreugde gebring, maar die Black Stars kon nie ’n gelykmaker in die groep C se openinsgwedstryd behaal nie. Intussen sou Marokko in die eerste wedstryd van ’n double header teen Soedan speel, maar het hom aan die toernooi onttrek nadat toestemming geweier is om direk na Konstantyn te vlieg. Algerië het sy lugruim vir alle Marokkaanse vlugte in September 2021 gesluit - ’n maand nadat hy diplomatieke bande verbreek en sy buurman van “vyandige dade” beskuldig het. Marokko het die laaste twee toernooie gewen deur Nigerië in 2018 met 4-0 in Casablanca te klop. Die Atlas Lions het dit opgevolg deur Mali twee jaar gelede met 2-0 in Yaounde te stuit om die eerste kampioen te word wat die Chan back-to back verower het. Terwyl die Chan beperk is vir spelers wat in hul geboorteland speel, dra wedstryde volle internasionale status en tel uitslae vir die wêreldranglys.