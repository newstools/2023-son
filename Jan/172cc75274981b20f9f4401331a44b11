DIE Stormers se coach, John Dobson, gaan groot waagmoed aan die dag lê deur ’n paar talentvolle youngsters in sy wedstryd-groep in te sluit vir Sondag se Champions Cup-kragmeting met London Irish. Al het Ben Jason-Dixon hom goed van sy taak gekwyt in die afwesigheid van die beseerde Salmaan Moerat in die nr. 4-slot-posisie, het Dobson en sy afrigtingspan besluit om die 20-jarige slot van die Ikeys, Connor Evans, in die enjinkamer saam met Marvin Orie in te sluit. Dié oud-leerder van Bi­shops is tot dusver net een keer vir die Stormers as ’n plaasvervanger aangewend. Behalwe Evans het Dobbo ook besluit om die 21-jarige Simon Miller van die Maties — wat slot en flank kan speel — op die plaasvervangerbank in te sluit. Die ervare buitesenter Ruhan Nel het van ’n besering herstel. Dié voormalige Blitsbok-ster gaan weer saam met Dan du Plessis in die middelveld kombineer. Veelsydige Die spoedvraat Angelo Davids, wat laas week die beseerde Leolin Zas in die nederlaag van 17-14 teen Glasgow War­riors vervang het, gaan saam met die 19-jarige Suleiman Hartzenberg op die vleuel diens doen. Dobson het besluit om ses voorspelers en net twee agterspelers op sy bank in te sluit. Soos verwag is die 20-jarige Sacha Feinberg-Mngomezulu terug van ’n besering. Dié veelsydige agterspeler — wat die losskakel-, senter-, vleuel- en heelagter-posisie kan dek — gaan saam met die skrumskakel Stefan Ungerer op die bank ingesluit word. Afhangend van die fiksheid van die losvoorspeler Junior Pokomela, sal Marcel Theunissen, JJ Kotze, Brok Harris, Ali Vermaak, Simon Miller en Ben-Jason Dixon van die bank af aangewend word. Willie Engelbrecht, Hacjivah Dayimani en Deon Fourie is dieselfde lostrio wat op 17 Desember laas jaar in aksie was toe die Stormers met London Irish in ’n bonuspuntsege met 34-14 in die Cape Town Stadium afgereken het. Die span word vandag bekend gemaak. ’N MOONTLIKE STORMER-SPAN IS: Damian Willemse, Angelo Davids, Ruhan Nel, Dan du Plessis, Suleiman Hartzenberg, Manie Libbok, Connor Evans, Marvin Orie, Deon Fourie, Willie Engelbrecht, Hacjivah Dayimani, Neethling Fouche, Joseph Dweba, Steven Kitshoff (k). BANK: JJ Kotze, Brok Harris, Ali Vermaak, Simon Miller, Ben-Jason Dixon, Junior Pokomela/Marcel Theunissen, Stefan Ungerer, Sacha Mngomezulu.