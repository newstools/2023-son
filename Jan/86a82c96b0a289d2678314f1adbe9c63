’N WORCESTER-akteur word wyd geprys vir sy werk in ’n Netflix-fliek, Sodium Day. Wat begin het as ’n finalejaarprojek vir Ashlon Thomas, het moontlik die 27-jarige se loopbaan tot sukses aangedryf noudat sy acting in die jongste Netflix-movie, Sodium Day, almal beïndruk het. Die movie vertel die verhaal van ’n groep matrikulante van Hoërskool John Shelby wat allerhande uitdagings face. Van onbekwame en ongekwalifiseerde onderwysers tot plaaslike bendelede wat studente terroriseer. Intussen het die jong mense almal traumas by die huis wat hulle daarvan weerhou om normale kinders te wees. Terwyl die matriekeksamen net ’n paar weke weg is, het hulle steeds nie ’n gekwalifiseerde wiskunde-onderwyser nie. In die middel van al hierdie chaos is die gruwelike Brian, ook bekend as “Blah Blah”, wat kykers met sy borrelende persoonlikheid vermaak. ’n Mens kan nie anders as om in jou eie lewe aan iemand soos hy te dink nie. Ten spyte van al die aandag, sê Ashlon Thomas hy sou nooit in sy wildste drome gedink het dat die movie so goed ontvang sou word nie. Die movie is in sy derde jaar geskryf toe hy by City Varsity studeer het. “Later het mense potensiaal daarin gesien en meer daarin belê, en dit is omskep in ’n rolprent waar dit oral gespeel is, insluitend die Kaapse filmfees in 2019,” sê hy. Terwyl baie sy karakter dalk sien as die een wat gruwelik is, sê hy dat “Blah Blah” eintlik die een is wat die balans in die fliek hou. “Hy balanseer almal uit – die een wat aggressief is, die een wat dagdroom – hy hou hulle gefokus op die werklikheid, soos kyk ons is nou hier, maar daar is altyd ’n ander uitweg.” Hy sê baie Suid-Afrikaners kan hiermee identify, want ons verstaan die narratief, veral in die konteks van wat ons nasie moet trotseer. Ashlon sê om van ’n staat-skool af te kom, waar bendetekens dikwels teen die mure vertoon word en onderwysers laat opdaag vir die klas, het hom gehelp om met hierdie karakter te relate. Terwyl hy hierdie uitdagings geface het, het hy ’n keuse gehad om te maak – “bunk ek my klasse en nooi meisies uit of fokus ek op my droom?” Laasgenoemde het hom gebring na waar hy vandag is. Hy sê baie meer kan gedoen word om die narratief in ons skole vandag te verander. Luister Hy glo dat baie kinders wat in skole is soos in die fliek, deur die sosiale euwels in hul gemeenskappe vasgevang word. Dit maak dit onmoontlik om vorentoe te beweeg. “Dit is hoekom ons regering moet luister en mense ’n kans gee om te deel hoe hulle voel oor waar ons is.” “Vandat ons die movie geskiet het, moes ek upgrade en aansluit by Facebook en Instagram. “Sedert die uitreiking het sosiale media net mal geraak met mense wat vir ’n parttwo gevra het.” In die nabye toekoms sal Ashlon en 7de Laan se Clint Aplon hul heel eerste musiekproduksie aanbied en plaaslike mense in die Worcester-omgewing gebruik om hul talente te vertoon.