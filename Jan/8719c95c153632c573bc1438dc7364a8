DIT wil voorkom of die man, wat beskuldig word van die moord op Tazne van Wyk en ander gruweldade, tot 150 jaar mang toe gepos kan word. Verrigtinge het gister in die Kaapse hooggeregshof begin met vertoë vir versagting of verswarende omstandighede vir die beskuldigde. Die man is verlede jaar 26 Oktober skuldig bevind aan 22 klagte van verkragtig, seksuele aanranding en geslagsgeweld. Dit sluit in die moord, verkragtig en lykskending van die agtjarige Tazne van Wyk. Elke klag dra ’n minimum vonnis van lewenslange tronkstraf in die hooggeregshof. Staatsaanklaer adv. Lenro Badenhorst het die eerste getuie, Freddy Wakefield, gevra oor die beskuldigde. Wakefield is ’n paroolbeampte vir die departement van korrektiewe dienste en het getuig oor die man se voorwaardes en gedrag toe hy van 2003 tot 2017 uit was op parool. Wakefield het getuig: “”Ek was sy (die skuldige se) paroolbeampte en het hom goed leer ken toe hy in 2003 op parool vrygelaat was vir moord en verkragting. “Hy het nooit skuld beken op hierdie dade nie. Ek het met sy familie onderhoude gevoer. “Sy suster het aan my gesê sy ken nie meer hierdie broer van haar nie, want hy reageer met sy vuiste as hy in ’n argument is.” Die verrigtinge word môre voortgesit. Misnoeë Hofgangers het hul misnoeë met verrigtinge uitgespreek. Van hulle het aan Son gesê dat die hofsaak nou veels te lank na hul sin draai. Volgens hulle het hul uitgesien dat die skuldige gister sou straf kry en daar closure in die saak kon kom.