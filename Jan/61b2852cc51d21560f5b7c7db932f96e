DAAR is geen manier hoe van Heath Athletic se sokkerklub gepraat kan word en die Dreyers nié ge-mention word nie, want dié familie is si­noniem met die klub en vice versa. Hoewel Majiet deesdae al een van die Dreyer-broers is wat nog ’n aktiewe rol vervul, het die ander soos Armien, Ebrahim, Mogamat “Jingles” en Yusuf ook gehelp om die grondslag te lê. Als natuurlik met die klub se belange op die hart. Een van dit was natuurlik die verskuiwing van die klub vanaf die South Peninsula LFA in Grassy Park na die Rygate LFA in Gatevsville. “Die klub was besig om te groei en uit te brei en die South Peninsula LFA het te min onder 16-spanne gehad en net ’n paar onder 18-spanne, wat die spelers nie kon akkommodeer nie,” vertel Majiet. “Ons wou genoeg speeltyd vir ons jeug en seniors van Lotusrivier verskaf,” het Majiet bygevoeg. Dis juis waarom Majiet-hulle in 2017 besluit het om by die Rygate LFA aan te sluit, waar hulle groot drome koester. “Ons doel is om die liga by Rygate te probeer wen en om bevorder te word na die Derde Liga. “Sodoende skep ons nog geleenthede vir ons spelers op ’n hoër vlak, sodat hulle kan uitstyg en hulle talente ten toon stel. “Rygate LFA is ook die enigste keuse vir ons, omdat ons van April tot September sonder ophou en sonder defaults speel, en spelers weet daar sal altyd wedstryde wees. “Die LFA word ook baie professioneel bestuur. Die vorige president, Faizel Samaai, was baie goed en die nuwe president, Abdul Tajoodien, is baie doeltreffend en doen uitstekend met die organisasie en beplanning,” het hy bygevoeg. Majiet het ook besluit om hulle jaarlikse presentation na die Seaforth Strand in Simonstown te neem om dit prettig vir die juniors te maak. Heath is ook een van die min klubs met ’n byna voltydse first-aider in Taryn Jacobs. Dan word Majiet ook goed bygestaan deur Francois George (coach van die Premier-span) én sy “right-hand ladies” soos Mandie Adams en Ashiqah Cookson, wat die admin hanteer en al die “loose ends” bymekaar hou. Hulle spog ook met een van min qualified (Safa) vroue coaches in Lorraine Lodewyk, wat ook die jeug convenor is. Lodewyk is ook laas vereer met die appreciation award by Rygate se prysuitdeling en manlief Liam is ook die dryfkrag agter die jeug. “Die individue is die ruggraat van die klub en speel onselfsugtige rolle en verdien al die krediet,” het Majiet aan Son gesê.