KYKNET saai vanaand as huldeblyk 'n episode van Stroom Op uit wat handel oor Dolf van Niekerk se lewe en sy bydrae tot die Suid-Afrikaanse literêre wêreld. Van Niekerk, bekroonde filosoof, digter en dramaturg, is op Oujaarsdag in die ouderdom van 93 oorlede. In die dokumentêre reeks Stroom Op word daar gekyk na mense wat oor die jare heen hul eie pad beginselvas en vreesloos geloop het. Die regisseur was Jan Horn en die toesigvervaardiger was Marida Swanepoel. “Ons wys graag vir kykers ’n kosbare kort dokumentêr oor Van Niekerk uit ons argiewe, wat in 2013 reeds vervaardig is. Dit is belangrik om diegene wat ons taal en letterkunde en denke help vorm het, te huldig,” sê Waldimar Pelser, M-Net Direkteur vir kykNET-kanale. Die episode word vanaand om 20:30 op kykNET (kanaal 144) uitgesaai. 