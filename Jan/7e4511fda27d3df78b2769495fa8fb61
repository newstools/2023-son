HI, SONLANDERS! Geniet vandag die derde hoofstuk van ESMÉ CUPIDO se verhaal ’n Pakkie Sour Worms. WAAR kan Faith wees? dink Beverly bekommerd. Sy kyk op haar foon, maar daar is geen boodskappe nie. Miskien is sy eerder na Olive se huis toe. Maar sy sou vir haar laat weet het. Beverly stuur ’n WhatsApp vir Faith, maar die boodskap gaan nie deur nie. Haar last seen is ook af. Die bleddie kind. Die foon gaan dadelik oor op voicemail toe sy probeer bel. Hoekom het Faith nie ’n boodskap gelos waarheen sy gaan nie? Sy gaan kyk in die kombuis en sien die peanut butter-potjie halfoop staan. Sy draai die deksel stywer toe en leun moeg teen die kas. Olive antwoord ná ’n lang gelui haar foon. “Hallo, wie issit?” vra sy met ’n dowwe stem. “Dis ek, ant Beverly. Waar is julle dan dat Faith nie haar foon optel nie? Ek probeer bel en bel.” “Faith is nie by my nie, Ant Beverly. Ek sou na haar toe gegaan het, maar ek het al heeldag ’n kopseer gehad. Toe laat weet ek haar ek gaan nie meer kom nie. Daai’s die laaste wat ek met haar gepraat het en daai was al voor Sesde Straat.” “Maar nou waar kan sy wees?” “Ek het nie ’n clue nie, Antie. “Miskien is sy by Nicky, die ander girl wat in die salon werk.” “Kan jy vir haar message om te hoor of Faith daar is, asseblief, man?” “Oukei. Ek sal dan vir Antie laat weet.” Faith maak mos nou nie reg nie. Sy weet dan hoe bekommerd sy is as sy nie weet waar Faith is nie. Sy kyk op haar horlosie. Dis nou 23:06. Faith het nog nie haar boodskap gelees nie. Sy bel weer. Steeds voicemail. Toe kry sy Olive se boodskap: “Nicky het haar nog by die salon laas gesien en nie weer daarna nie.” Die boy band. Wat is hulle name nou weer? Miskien het een van hulle haar kom haal. Beverly gaan sit by die kombuistafel. Olive stuur ’n boodskap: ‘Cedrick-hulle van die boy band het Faith ook nie gesien.’ Sy skrik toe haar foon lui. Sy kyk haastig na die screen. Dis Jackie, haar suster. “Het Faith al gekom?” “Nee, nog nie. Ek wonder… dink jy sy sal weer daar by daai vark se huis wees?” “By Markie?” “Daai ding, ja. Ek wil nie eens sy naam noem nie.” “Bev, ek dink wag nog so bietjie. Laat weet my as sy twee-uur nog nie daar is nie. Dan kom haal ek jou en ons ry na Mavis se huis toe.” “Ek hoep nie sy’s daar nie. Ek gaan hom vermoor.” “Ek dink darem nie so nie, Bev. Sy sal nou kom. Jy sal sien.” Beverly stap na die rusbank waar haar dogter vroeër gelê het en staar voor haar uit. Faith het nog nie haar boodskap gelees nie. Dis 01:14 Weer probeer sy bel. Voicemail. Sy druk op Jackie se nommer. “Daar is iets verkeerd. Ek weet dit.” Die strate is stil toe sy en Jackie na die onderdorp ry waar Mavis bly. Mavis se huis is spookdonker. “Sit jy liewer. Ek gaan,” sê Jackie. Sy sien die ligte gaan aan en ’n man wat die deur oopmaak. Die man beduie iets. Beverly maak die motordeur oop en klim uit. Hier kan sy nie net sit nie. Faith is hier iewers in die yard. “Waar is Faith? En moenie vir my lieg nie.” Sy gluur die man boosaardig aan. “Antie, ek sal nie weet nie. Sy’s nie hier nie.” “Waar is daai rapist? Ek gaan hom met my kaal hande…” “Beverly.” Jackie sit haar hand op Beverly se skouer en draai weer na die man. “Jy sê Markie is ook nie hier nie. Waar is hy dan?” Mavis verskyn agter die man in dieselfde rooi nagrok van nou die dag. “Wat gat hier aan?” Sy kyk na Beverly. “Issit alweer jy? Wat soek jy hier by my joint?” Jackie gee haar skouer ’n druk. “Mavis, ons soek vir Faith. Sy is nie by die huis nie en sy antwoord ook nie haar phone nie. Ons het gedink sy is hier.” Mavis snork. “Wat sal sy hie’ maak? Markie vat nie meer note van haar nie.” “Nou waar is hy?” “Ek hou nie my kinners 24/7 dop nie. Hulle is ou manne. Hy was nemmatjies hier.” “Dankie, Mavis. Kom,” sê Jackie vir Beverly. “Ek warn jou, Mavis. As Faith hier is…” “Steek jou warn in jou ma se-” “Kom, Bev! “Miskien het sy by die huis aangekom,” sê Jackie toe hulle huis toe ry. Die huis is doodstil. Iewers weerklink polisie-sirenes. Dis 01:56. Faith se foon is steeds op voicemail. “Ons moet poeliesie toe gaan. Daar het iets met my kind gebeur. Ek voel dit aan my.” Die polisiestasie is besig soos gewoonlik op ’n Vrydagaand. “My dogter is weg. Sy het nog nie huis toe gekom nie.” Die sersant rol sy oë en vra traag: “Het sy nie miskien wegge-” “Nee, sy het nie. Ek ken my kind.” Die beampte trek ’n vorm nader. “Wat is haar naam?” “Faith Campher.” “Faith soos in die Bybelse f-” Beverly klik haar tong. “Sersant, sy was vroeg vanaand nog by die huis. En toe is ek na my suster toe. Maar toe ek so… hoe laat was daai… eleven o’ clock by die huis kom, was sy weg.” “Het sy gesê waarheen sy gaan?” “Nee, haar tjommie sou na haar toe gekom het. Maar ek dink daai rapist het iets met dit te doen.” “Wag, wag, wag.” Kom ons begin van voor af. Sy sou nie die aand uitgegaan het nie?” ’n Uitmergelende uur later kom hulle by die stil huis aan. Dis 02:54. Steeds voicemail. Beverly drink die soet, warm tee wat Jackie gemaak het en klad haar oë droog. “Wat gaan ek maak as hulle haar nie kry nie?” Die trane stroom weer oor haar wange. “Ons moet glo hulle gaan haar kry, Bev. Haar battery is seker flat.” “Sy was nog nooit so laat uit nie. Jackie. Wat gaan ek doen?” “Daai boy band met wie sy en Olive uitgehang het. Sy’s nie by hulle nie?” “Olive het hulle gekontak. Hulle weet ook niks nie.” “Sy is iewers, ons moet net glo. Lê ’n rukkie hier op die bank.” ’n Voertuig hou met skreeuende bande buite stil. Beverly spring op en kyk by die venster uit. “Dis die poeliesie! Miskien het hulle haar gekry.” Sy ruk die deur oop nog voor die twee manne by die hek instap. “Waar’s my kind?” “Goeienaand… môre, mevrou. Ons het nuus, maar… kom ons gaan in,” sê die een stug. “Ja, wat is dit? Waar’s sy?” “Mevrou, ’n meisie se liggaam is so vyftien kilometer buite die dorp in die gras gekry, naby die Assegaaipiekniek-terrein. Met ’n mes gesteek. Maar… sy het dit ongelukkig nie gemaak tot by die hospitaal nie.” “Nee! Dit kan nie my Faith wees nie. Dis iemand anders,” sê sy stotterend. Jackie sit haar arm om Beverly se skouer. Die ander polisieman maak keel skoon. “Ken julle ’n Darkie of Barkie?” “Ons ken ’n Markie. Hy’t my dogter, ek weet dit!” skree Beverly verwoed. “Sy het nog geleef toe hulle by haar kom. Een van die ambulansmanne het haar gevra wie dit gedoen het. Haar laaste woorde was Barkie… Markie of so iets.”