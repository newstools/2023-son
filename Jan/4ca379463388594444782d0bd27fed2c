DIT het behoorlik gegons oor die Maselspoort-ras-voorval op Kersdag. In ’n video wat viral gegaan het, kan gesien word hoe twee swart seuns deur ’n groep wit mans aangerand word by dié vakansieoord buite Bloemfontein in die Vrystaat. Baie voel dat daar meer agter die storie steek en ander reken die video is ’n duidelike aanduiding dat ’n gesprek nodig is oor waar ons staan ná byna drie dekades van demokrasie. Die nuuskanaal NewzroomAfrika het die TV-persoonlikheid Somizi Mhlongo na bewering genooi om sy mening op die Maselspoort-voorval te deel. Dit volg waarskynlik nadat dié Idols-judge op Instagram geskryf het: “Dit het my bloed aan die kook. “Ons regering het grootliks misluk in die hantering van sulke ‘moersk*nts’...” ’n Poster van Somgaga wat ’n gas op die kanaal sou wees, is op Twitter gedeel, en tweeps het na hul selfone gegryp. Die TV-stasie is deur Twitter- gebruikers gekritiseer dat hulle nie eens probeer het om ’n kenner van ras-aangeleenthede en rasse-politiek te kry nie, maar eerder die Sarafina-ster. Een persoon meen dit is onregverdig dat Somizi oor die onderwerp praat, aangesien die land politieke ontleders het. Nog ’n gebruiker sê: “Ek sal ernstige geld betaal om die denkproses te verstaan agter die keuse om Somizi as kundige oor ’n rasse-voorval te nooi.” Die onderhoud wat Dinsdagmiddag 15:30 moes plaasvind, het toe nooit gebeur nie.