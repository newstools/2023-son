DIE driver van 'n bakkie is in die Vrystaat gearresteer nadat 8 geslagte bokke en twee skaapkarkasse daarop gevind is. Sewe ander verdagtes het uit die bakkie gespring en weggehardloop toe cops dit by die Aldam/Virginia/Winburg-kruising afgetrek het. Cops het die bakkie begin agtervolg nadat hulle inligting ontvang het van veediefstal by 'n plaas in Virginia. Die 43-jarige driver kon nie aan cops die nodige dokumente verskaf om in besit van die vee op sy bakkie te wees nie. Hy is toe gearresteer vir die besit van vermoedelik gesteelde vee en sy bakkie is ook gekonfiskeer. Hy sal Maandag in die Virginia-landdroshof verskyn. Brig. Mzondi Mojafi, waarnemende distriksbevelvoerder van Lejweleputswa, het die gemeenskap bedank dat hulle die cops met inligting vertrou het. In Polokwane het die veediefstaleenheid in die Sekhukhune-distrik tydens gesamentlike operasies 37 bokke teruggekry, vier verdagtes gearresteer en twee voertuie, sowel as 'n vuurwapen, gekonfiskeer. 