Hi, Sonlanders! Geniet nou die heel eerste hoofstuk van ESME CUPIDO se verhaal “’n Pakkie Sour Worms”. SY DRAAI om toe haar dogter, Faith, gaap-gaap by die kombuis inslof. Beverly het vanoggend later as gewoonlik opgestaan, want sy het min geslaap. Sy kan nie slaap voordat Faith saans terug in die huis is nie. En gisteraand het Faith later as gewoonlik in die huis gekom en daarna kon sy net nie aan die slaap raak nie. “Hoe laat het jy gisteraand ingekom?” vra Beverly met oënskynlike kalmte. ’n Kalmte wat sy nie voel nie. Dis ’n kruising tussen bekommernis en kwaad wat in haar bruis. Sy ruik aan haar ma se glas suurlemoenwater wat op die tafel staan en trek haar gesig. “Soes altyd tienuur.” En dan ’n nagedagte: “Hoeko’?” “Jy weet hoe laat jy ingekom het, Faith. Daai was lankal verby tienuur. In fact, dit was tien minute voor middernag toe jy die deur oopgemaak het.” “Soe? Wat is die problem? Daai is net ’n uur latere. Ek kan nie die hele weekend in die huis sit nie.” Sy staan met haar rug na haar ma en gooi kookwater in ’n beker. “Faith, ant Jackie het vir my gesê —” “Al wee’ van my geskinder, nè? Ek is nie meer ’n kind nie!” Sy gryp die beker koffie en loop vinnig uit. Waar het dit begin? dink Beverly. Vandat Mervin hulle drie jaar ge­lede vir ’n los meid by sy werk gelos het, het Faith begin handuit ruk. Sy was daai tyd in graad 10 toe Mervin sy klere gepak en uitgetrek het. Beverly het geweet dis die beste, want vandat sy die rumours gehoor het dat Mervin haar verneuk, het daar baie harde woorde tussen hulle geval. Dit was moeilike dae. So, toe Mervin eindelik padgee, was sy verlig. Maar dinge was nie maklik nie. Sy en Faith moes uitkom met haar geld wat sy as cleaner by ’n dentistry verdien, wat nie veel is nie. Mervin het aan die begin vir Faith in sy geroeste bakkie kom haal en Spur toe geneem, maar dit het ook minder en minder geword. Op haar sestiende verjaardag het sy heeldag met haar selfoon geloop, kort-kort gekyk, maar hy het nie gebel of eens ’n WhatsApp gestuur nie. Haar hart wou breek vir haar kind en sy het stilletjies vir Mervin probeer bel, maar die foon het direk op voicemail gegaan. Faith het stiller geraak en daar het dae verbygegaan dat hulle mekaar soggens net gegroet en verder niks vir mekaar te sê gehad het nie. Aan die einde van elke kwartaal het sy gesien Faith se punte het swakker en swakker geraak totdat sy een oggend, ’n jaar en ’n half later, vir haar, Beverly, gesê het sy gaan nie skool toe nie. “Is jy siek? Ek het nie nou geld vir flu meds nie, maar as ek agter werk by die huis kom, gaan ek by antie Jackie luister vir medi­cine,” het sy nog bekommerd gesê. Faith was vir skool lief soos die peanut butter en jam brood wat sy elke oggend vir ontbyt geëet het. “Is nie nodig nie. Ek voel fine. Ek gaan nie terug skool toe nie.” Dit was in die middel van die tweede kwartaal en Faith was in graad 12. Sy het alles probeer, die skool gaan sien, haar suster, Jackie, met Faith laat praat, vir pastor James laat kom, maar Faith het nie terug skool toe gegaan nie. Beverly wou nie weer stry en baklei soos die tyd toe Mervin nog in die huis was nie en daarom het sy Faith eers ’n ruk gelos. Middae as sy van die werk af kom, was die kos aan die gang, die huis skoon en die wasgoed gewas. Maar sy het besef dit kan nie so aangaan nie. Faith moet gaan werk as sy nie terug skool toe wil gaan nie. “ Antie Jackie het vir jou ’n werkie daar by die salon,” het sy die dag gesê nadat Jackie haar gebel het. “Sy sê een van die meisies moet nou baby kry; so, jy kan die customers se hare was. Jy was mos altyd goed met hare. Hulle sal jou wys.” Die twee maande het verbygegaan en die eienaar van die salon het besluit om Faith tydelik aan te stel omdat die klante van haar hou en natuurlik ook omdat Jackie haar antie is. Dit het goed gegaan in dié tyd, Faith het amper die kind geword wat sy vroeër was. Sy is nou ’n jong meisie wat haar eie geld verdien en behalwe die bydrae vir kos, het sy ’n paar rand oorgehad vir klere en skoene. Sy het meer gepraat, meer gelag. Sy het vriende gemaak met een van die meisies by die salon en Olive het baie keer vir haar kom kuier of hulle het saam uitgegaan. Haar moederhart was tevrede. Toe, een Vrydagaand, het Jackie ’n draai by haar gemaak. Faith en Olive was saam na ’n braai by ’n ander vriend se huis. “Weet jy Faith het nou ’n boy­friend?” het Jackie vir haar gevra. “Nee, watse boyfriend? Sy’t niks gesê nie. Ek sien sy sit nou lately baie met haar phone, maar verder weet ek niks.” Jackie het in die kombuisdeur gestaan en rook. “Om ’n boyfriend te hê is seker niks nie. Ek mean maar sy word hierdie jaar twintig, maar …” “Maar wat, Jackie? Ken jy hom?” Sy wou-wou bekommerd raak. Sy ken haar suster en weet as sy so staan en rook, is daar is iets heavy op haar mind. “Dis Mavis se klong. Nie die jongste nie, dan was dit nog oukei. Maar dis die oudste een. Die een wat laas maand uit die tronk gekom het.” “Jy bedoel die een wat daai sestienjarige meisiekind gerape het?” Sy het met ’n frons na Jackie gekyk, die pot halfgaar breyani eenkant toe geskuif en die stoof af gesit. Alles het dan ’n tyd lank goed gegaan. Hoe het sy met ’n rapist tjommies geraak? “Dis seker daai Olive wat haar aan die jong bekend gestel het,” het sy ontevrede gesê. Jackie het die sigaret weggeskiet en ’n laaste rookwolk geblaas voordat sy ingekom het. “Bev, dis nie Olive nie. “Olive is ’n nice girl. Faith was gister nie by die werk nie. Net voor ek haar wou bel, of vir jou, het Olive gesê sy en die jong is vir die dag na die Assegaai-piekniekplek toe.” “Wát?” vra sy in ongeloof. “Maar sy het reggemaak om te gaan werk toe ek weg is.” Beverly onthou toe sy gisternamiddag by die huis kom, het Faith in haar kamer gelê en slaap. Dit was nie ongewoon nie. As sy maar geweet het ... “Maar ek het vandag met haar gepraat. Haar gewarn as dit weer gebeur, gaan Karen haar laat loop. Jy weet daar’s baie meisies wat job soek. Maar sy wou niks van die jong sê nie. Ek het haar gevra.” “Nou, waar’s sy nou? Sy en Olive is vroeër hier weg. Is sy by daai blik—” “Bev, jy sal met haar moet sit. Maar wees versigtig, jy weet hoe die jongspan is. As jy vir hulle sê moenie, dan doen hulle dit éérs.” “Ek gaan môreoggend met haar praat. Ek is sommer lus om tot by Mavis te loop. Ek gaan nie toelaat dat my kind met ’n rapist te doen het nie. Ek is seker hy is ’n drug addict ook. En een van die dae gebruik sy ook drugs.” Beverly was so ontsteld dat sy ’n sigaret uit die pakkie op die tafel gehaal en met bewende hande aangesteek het. Hoe gaan sy die saak aanroer as haar kind so halsstarrig is? Wie sê Faith gaan nie haar goed vat en by die jong gaan bly nie? Sy wil nie haar kind verloor nie.