DIE Sharks se tweede span het Saterdagaand 'n teleurstellende nederlaag teen Connacht in nat en winderige toestande in Ierland gely. Die span van Durban het in Galway aangekom met vyf agtereenvolgende oorwinnings in die United Rugby Championship (URC). Neil Powell, die Sharks se Direkteur van Rugby, het besluit om saam met sy eerste keuses in Durban tuis te bly. Joey Mongalo het in Powell se afwesigheid die span afgerig. Die Sharks, gelaai met jong onervare spelers, se samespel het ontbreek en hulle het as gevolg daarvan gesukkel om hul ritme te vind. Die span, wat deur die slot Reniel Hugo aangevoer was, was met die rustyd met 0-19 agter, voordat hulle uiteindelik met 12-24 kortgekom het. Die senter Cathal Forde het twee keer die doellyn vir die gasheer oorgesteek, terwyl die flank Connor Oliver en heelagter Tiernan O’Halloran ook drieë gedruk het. Die losskakel Jack Carty was suksesvol met twee doelskoppe. Die Springbok-senter Rohan Janse van Rensburg en die haker Kerron van Vuuren het in die tweede helfte drieë vir die Sharks gedruk. Die plaasvervanger-losskakel, Lionel Cronjé, het 'n doelskop deur die pale gejaag.Die wedstryd was 'n slordige affêre met albei spanne wat ongedwonge foute en hanteerfoute in gure weersomstandighede gemaak het. Die tuisspan het die eerste helfte oorheers met die besoekers wat in die tweede helfte terruggeveg het. Maar al het die Sharks styfgestaan in die skrums, het te veel van hul lynstaanballe verlore gegaan. Dit het hulle duur te staan gekom. 'n Volsterkte Sharks-span kom volgende week teen Bordeaux Begles in 'n Champions Cup-kragmeting op Kings Park in Durban te staan. 