DEWALD Brevis het hom Dinsdag vroeg aan die teenstanders in die heel eerste seisoen van T20-krieket se nuwe SA20-kompetisie bekend gestel deur die Mumbai Indians (MI) Cape Town tot ’n ootuigende sege te help kolf. MI Cape Town het die Paarl Royals met 8 paaltjies in dié kompetisie se openingswedstryd op Nuweland in in die Kaap geklop. Die Royals het eerste gekolf en ’n kompeterende 142 lopies aangteken. Dit danksy goeie kolfbeurte deur Jos Buttler (51) en David Miller (42). Dit sou egter nooit genoeg wees nie, met MI Cape Town se boulers wat vir lang tydperke die wurggreep om die Royals se kolwers se nekke gehou het. Jofra Archer het vir die tuisspan uitgeblink met sy drie paaltjies vir 27 lopies. Duan Jansen (1/16) was ook kwaai suinig met sy boulwerk, met Olly Stone wat in-gechip het met 2/31 in sy vier boulbeurte. Rashid Khan (kaptein) het nou wel nie paaltjies ingeoes met sy giftige draaiboulwerk nie, maar het seker gemaak daar word nie meer as sewe lopies van hom afgestaan nie. Die Royals het geweet as hulle vroeg deurbrake kan maak, kan dit hulle terug in die wedstryd plaas. Brevis (70 onoorwonne lopies van 41 balle) en sy mede-aanvangskolwer Ryan Rickleton (42) het egter ander planne gehad, met dié twee wat saam vir ’n vennootskap van 90 lopies gesorg het. Sam Curran se cameo van 20 lopies (1x4 en 2x6) het MI Cape Town nader aan die wen gekolf, voor die Engelsman een hou te veel probeer speel het. Die ervare Rassie van der Dussen (8*) het hom by Brevis aangesluit, met laasgenoemde wat seker gemaak het hy hou die voet op die versneller om sy span met 27 balle oor tot die wen te kolf. Dié 19-jarige het vier grenshoue en vyf maksimums gemoker om welverdiend as die speler van die wedstryd aangewys te word. MI Cape Town se volgende tuiswedstryd is Vrydag teen die Durban Super Giants. 