DIE standaard-antwoord van ’n reference- nommer uitdeel op die aanmeld van ’n probleem, gaan beslis nie die probleem laat verdwyn nie. Vra maar vir ’n gesin van Bellville-Suid wat letterlik ’n swembad van bollie in hul jaart het. Die gesin sukkel nou al vir meer as ses maande met stukkende pype op hul erf wat daartoe lei dat rioolwater die hele jaart van tyd tot tyd oorstroom. Dié gesin vrees nou al as hulle die toilet flush, want dan beland ’n stroom van bollie in hul erf. Brumilda Jones (38), wat saam met haar man en hul drie kinders by haar ouma se agtererf woon, vertel Son gister sy is al keelvol van verwysingsnommers wat die Stad Kaapstad vir haar heeltyd gee as sy weens die kwessie bel. Hulle kom egter nooit sover om dit te kom oplos nie, voeg sy by. Daar is twee ander wendyhuise in die erf waarin altesame drie volwassenes en vier kinders woonagtig is. Jones voeg by die twee jongste kinders wat op die yard bly, is twee babatjies, elk 12 maande oud. Sy sê verder: “Ons is veral bekommerd oor die babies, want baba’s word mos baie gou siek en die vuil rioolwater is ’n groot risiko vir hul gesondheid. Die probleem kom al vanaf Julie-maand en ek het destyds al die council gebel en toe kom hulle net kyk. “Een van die werkers het gesê dit is ’n groot probleem en hulle het nooit weer teruggekom nie. Die oorsaak van die probleem is dat een van die groot dreinpype oud is en dit lek as gevolg daarvan. “Nou elke keer as iemand in die (buite-) toilet agter die huis flush, prop alles op en die vuil water oorspoel die hele yard.” Jones voeg by sy is ook bekommerd oor haar 87-jarige ouma, Flora van Wyk, se gesondheid. Kopseer Ouma Flora bly in die main huis – ’n City-woonstel wat ná 50 jaar nog nie op haar naam is nie. Die bejaarde sê: “Dis ’n kopseer, maar ek kan nie my kleinkinders weier as hulle my toilet in die huis wil gebruik nie. “Dis ’n groot kopseer, want dit kom al vir jare en ’n mens wonder net sal dit ooit opgelos word.” Jones voeg by sy het al die wyksraadslid, Mercia Kleinsmith, gebel. Volgens Jones het die councillor belowe dat werknemers sal kom om die probleem te fix, maar dit het nooit gebeur nie. ’n Gemeenskapsleier wat ook as ’n onafhanklike kandidaat in die laaste plaaslike verkiesings gestaan het, Godfrey Luyt, meen die DA wat die regerende party is in die wyk, die Stad en die Wes-Kaap is ongewillig om kwessies van die armstes op te los. Kleinsmith se selfoon, sowel as haar kantoornommer, was gister afgeskakel toe Son haar om kommentaar gebel het. WhatsApp-boodskappe het ook nie deurgegaan nie. By Son se aankoms gister by Dammert-singel was daar ’n Stad-bakkie en werknemers wat besig was om agter die kap van die byl te kom. Een van die werknemers vertel vir Jones dat die stukkende pyp oud is en moet deur die Stad se menslike nedersettings se maintenance-werkers vervang word en nie deur hulle van water en sanitasie nie. Son het teen druktyd nóg kommentaar nóg ’n reference-nommer ontvang in ons navraag aan die Stad Kaapstad.