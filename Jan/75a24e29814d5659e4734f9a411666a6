“DAAR is eindelose geleenthede, moenie ophou kyk nie. Gaan soek, jy weet nooit wie jou sien nie.” Nadat hy in die verlede aan talle talentprogramme deelgeneem en nooit sy deurbraak gekry het nie, is dít Diago Jackson se aanmoediging vir ander jongmense in sy gemeenskap van Valhalla Park. Op net 21 jaar oud beplan Jackson om sy gemeenskapsvlag hoog te laat wapper wanneer hy vir die heel eerste keer die internasionale grense oorsteek. Hy sê dat hy altyd daarvan gedroom het om na ’n ander land te reis, maar nou het dit sy realiteit geword. Dié jongeling is een van 30 mense in die wêreld wat gekies is. Hy sal Suid-Afrika in Japan verteenwoordig deur die program The Heart Global. Terwyl hy opgewonde is om vir die eerste keer na die buiteland te reis, voel hy selfs meer geëerd om sy gemeenskap te verteenwoordig. Verander “In Valhalla Park is daar nie baie geleenthede nie. Ons as jeug moet daarvoor gaan soek.” Hy sê dat die negatiewe elemente soos gangsterism, armoede en moord soms die positiewe dinge wat gebeur, oorskadu, maar dat hy nou hierdie stigma wil verander. The Heart Global is ’n organisasie sonder winsbejag wat musiek- en performance-werksessies wêreldwyd lei. Dié sessies het ten doel om te inspireer, op te hef en hoop en bemagtiging te verskaf. Terwyl hy in Japan is, sal hy en die groep na verskillende stede gaan, waar hulle skole en ouetehuise sal besoek en werksessies sal hou om mense van uitvoerende kunste te leer. Hulle sal ook ’n paar groot produksies hê om hulle talentvolle stemme ten toon te stel. Jackson, ’n derdejaar-onderwysstudent aan die Universiteit van Wes-Kaapland, glo intussen dat dit die perfekte geleentheid is om daardie studie goed te benut. Oor dié geleentheid sê hy: “Ek is dankbaar om deel te wees van ’n global projek wat nie net my groei as kunstenaar sal beïnvloed nie, maar ook ander jong professionele persone wat aan hulle journey werk. Ek is opgewonde om my ervaring as kunstenaar te deel en te onderrig.” Die groep vertrek op 8 Januarie en keer aan die einde van Maart terug.