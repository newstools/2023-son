HAAI, Sonlanders! Pastor Manie Geldenhuys maak ’n draai by Charlotte. Eers dog sy dit is oor die uitval wat sy en die pastoor se vrou gehad het. Maar dit blyk dat dit tog ’n waardevolle besoek is, want Charlotte hoor by pastor Manie dat ’n inwoner wat hom skaars hou by die Fraaiville-gemeenskap, Kakie Brooke, Klaas iewers gesien het. Charlotte gaan besoek Kakie Brooke, wat sy op sy stoep aantref. Maar dan vang iets haar oog wat haar tot in haar kleintoontjies skok. Wat kan dit wees? Geniet nou hoofstuk 7 van ELDRIDGE JASON se “Die Festive-verdwyning van Klaas Waterboer”. DAAR is min dinge in die lewe wat Charlotte sonder woorde laat. Sy was nog laas so verstom toe sy Fraaiville toe getrek en gehoor het die mense praat van “reverse agtertoe” en “leë empties”. Maar wat sy voor haar sien, vat haar woorde weg soos wat Eskom baie mense se festive weggevat het. ’n Jongerige manspersoon staan in Kakie Brooke se kombuis. Hy is besig om scrambled eggs te maak. Maar dit is nie sy jeugdigheid of handigheid met die eierroerdery wat Charlotte verstom nie. Nee, dis die T-shirt wat hy aan het met die woorde “Laasweek se vullis” daarop geprint. In die hele Fraaiville is daar net één met so ’n T-shirt: Klaas. Sy wat Charlotte is, het dit nog laas vir hom gekoop vir sy birthday toe sy en haar kerk se ladies vir ’n uitstappie Kaap toe was. Sy het nog vir haarself gesê dit is die perfekte geskenk vir Klaas ... omdat hy so daarvan hou om hom nie aan die tuinvullis te steur nie. “I can explain,” sê Kakie Brooke toe hy sien waarna Charlotte staar. “Ek het niks daarmee te doen of hierdie man jou eks is of nie,” antwoord Charlotte kortaf. “Waar ... waar kom hy aan daai T-shirt?” Dit vat Kakie Brooke ’n ruk om in sy mind te Google translate waarvan Charlotte praat. “I’m not talking sh*t,” sê hy dan afgehaal. “Luister hier, moenie my bors kom warm maak nie,” sê Charlotte en voel hoe daar weer ’n koronêr-skiet-oomblik aan’t broei is. “Kakiebroek, kortbroek ... maak nie saak wat jou naam is nie. Vandag is jy bloedbek-broek as jy nie vir my sê wat aangaan nie. “Wat is goings on?” Die jong man kom ook nou na buite. “Haai jirre, Antie. Is mos nie nodig om so te perform soos by die opelug-dienste nie. Is mos maar net ’n T-shirt,” sê die jong man. Charlotte herken hom nou as die een wat eens op ’n tyd in hulle kerk se jeug was. Die een wat altyd baie gesien is in broer Skapie se bakkie. Broer Skapie het altyd dikgehou hulle doen sendingwerk, maar almal het altyd gewonder of hulle die sandkorrels bearbei, want broer Skapie se bakkie het altyd op die beach geparkeer gestaan. Nou weet sy hoekom: omdat broer Skapie nes hierdie seun en Kakie Brooke betrokke is by ’n T-shirt-diefstal-sindikaat. “You’ve got it all wrong,” probeer Kakie Brooke die gemoedere kalmeer. “There’s a logical explana­tion —” “Ek het mos gesê jou eks se gat,” val Charlotte hom in die rede. “Ek weet nie watter drug logical is wat julle rook nie, maar dis nie hoekom ek hier is nie. “For what are you doings with my husband’s hêmpie?” Charlotte wys vir die wis en onwis ’n hele paar keer na die T-shirt. Daar gaan uiteindelik ’n lig by Kakie Brooke op, maar dit blyk ’n flou liggie te wees. “Oh, you want a T-shirt, just like Dimitri’s?” Charlotte gooi haar hande in die lug. Hoekom moet Engels dan so ’n blerrie sonde wees? dink sy diep gefrustreerd. “Nee, wag, hierdie T-shirt pas nie by mense met figures soos antie Charlotte nie,” laat Dimitri van hom hoor. “Waar kry jy die T-shirt?” vra Charlotte en gee die jong man ’n vlymskerp panga-kyk. “Iemand het my gebless,” antwoord Dimitri heel vermakerig. “Dimitri,” sê Charlotte met blitsende oë. “Jy moenie vandag my geduld beproef nie. Nie vandag nie. “Die jirre hoor my, ek sal jou slaan laat die bloed loop.” Haar dreigende woorde blyk net die regte doepa te wees. “Violence was nog nooit die antwoord nie. “Maar as antie Charlotte dan nou so dik hou ... ek het dit hier anderkant gevind. “Hier om die draai is daar mos ’n ou, verwaarloosde huis. Die mense noem dit Lover’s Lodge, want almal hier in Fraaiville wat wil jol en nie ’n kamer by Formula Onety-One kan afford nie, gaan hang daar uit.” Charlotte trek haar asem skerp in. Sy het al gehoor van Formula Onety-One en Lover’s Lodge. Die Sodom en Gomorra van Fraaiville. Allerhande onheilighede vind glo daar plaas. Hulle wou al voor die plekke gaan bid, maar toe kry die eienaar van Formula Onety-One ’n interdik teen hulle. G’n ordentlike kerkmens wat hemel toe wil gaan, kon al genoeg moed bymekaarskraap om daar by Lover’s Lodge te gaan bid nie. Verskriklike dodgy figure hang glo daar uit. Sy het maar dié stories gehoor wanneer sy saam met die girls van die bakery op tea-time was. Jong laerskoolkinders tik ook glo daar laat hulle hik. Soveel so dat dit nie saak maak hoeveel suiker hulle agterna eet nie. Sy het al gehoor gangsters van die Kaap hang ook daar uit en maak jong meisies dan verslaaf aan dwelms soos unga. Unga ... klink soos ’n woord wat ’n aap gebruik wat nie reg kan praat nie. “Het dit net daar gelê vir die show?” vra Charlotte. “Nou is Antie Charlotte net plein mean,” haak Dmimitri af. “Ek het met niemand daar gelê nie. “Dié lekke ekke daar by dáái vuil plek lê? I’ve got standards, vra maar vir Kakie; nè, my noe­noes.” Kakie Brooke maak asof hy nie ’n woord van die gesprek verstaan nie. “Ek weet nie hoekom julle jonges nog skoolgaan nie want dit baat net mooi niks,” skel Charlotte. “Wat ek wil weet, is of jy my man, Klaas Waterboer, daar gesien het?” Dimitri se gesig verhelder skielik. “Praat antie nou van so ’n ouerige uncle wat diep lus is vir suip met sulke pienk, uitgebleikte lippe?” Charlotte het nog nooit ’n raker beskrywing van haar man gehoor nie. Maar uitgebleikte lippe ofte not, dit wil lyk of al haar antwoorde dalk by Lover’s Lodge lê. Maak nie saak watse ongure karakters daar uithang nie, sy is nou sterk op pad daarheen ...