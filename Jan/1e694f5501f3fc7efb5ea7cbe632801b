DIT is nie aldag dat 'n Suid-Afrikaanse sewesrugbyspan met die hulp van 'n omstrede beslissing 'n wedstryd kan wen nie. Gewoonlik is die skoen aan die ander voet, met ondersteuners van die Blitsbokke wat hulself moet keer om nie 'n glas of koppie na hul TV’s te gooi nie. Niemand sal egter kla oor hoe ons nasionale sewesrugby-trots seker gemaak het van 'n plek in die halfeindronde van die wêreldreeks se Sydney Sevens nie. Die Blitsbokke het met 26-12 teen Ierland gewen, maar hoewel die telling op 'n gemaklike sege dui, sou die Iere omtrent ná die wedstryd protes aangeteken het oor die laaste drie in 'n emosie-gelaaide uitklopstryd. Dit was toe die Blitsbokke se nuwe sensasie, Jaiden Baron, gaan druk het deur deurskoppe op te volg, toe weer die bal te skop, op te pik en te gaan druk. Die replay het egter gewys Baron was buite die speelveld toe hy die bal vorentoe gesool het, maar met die lynregter en skeidsregter, wat nie vir die TV-skeidsregter se replay gevra het nie, het dié drie gestaan. Die wind was toe uit die Iere se seile geblaas, deur die tweede helfte met ’n groot poging vorendag te kom om die Blitse die skrik op die lyf te jaag. Veral nadat die manne van Mzansi teen rustyd 'n gerieflike voorsprong met 19-7 teen rustyd verseker het. Christie Grobbelaar het twee keer gaan druk, voor Shilton van Wyk se drie, voordat die omdraaislag vir dié gemaklike voorsprong sou sorg. Toe Andrew Smith die Iere se tweede in die negende minuut afgerond het, was daar skielik weer hoop vir die manne in lemmetjie-groen. Baron se drie sou egter daardie hoop vinnig laat verdwyn en ook vir verligting in die Blitsbok-kamp sorg. Veral nadat hulle in laas week se toernooi in Hamilton (Nieu-Seeland) in die beker-kwarteindronde uitgeskakel is. Die Blitsbokke sal Sondag egter meer as net geluk nodig het, want hulle kom teen 'n omgekrapte Fidji-span te staan. Fidji het tot dusver al hul teenstanders met gemak geklop. Die Fidjiane het Groot-Brittanje met 26-12 weggeblaas in Saterdag se beker-kwarteindstryd en lyk vasbeslote om op te maak vir 'n teleurstellende veldtog in die Wêreldreeks. Die Fidjiane kon nog nie 'n enkele toernooi in die 2022-’23-seisoen wen nie. Die Blitsbokke het self nog nie in Sydney ’n wedstryd verloor nie, en sal ook baie selfvertroue kan put uit hoe hard hulle vir mekaar op die veld moes werk om Nieu-Seeland in hul laaste wedstryd van die groepfase met 17-14 te klop. Dié twee aartsvyande kan mekaar maklik weer in Sondag se eindstryd pak, maar die Kiwi’s sal eers die verrassingspakket van die Sydney Sevens, Frankryk, moet oorrompel. Frankryk het die gasheerland, Australië met 17-14 uitgeskakel. Sondag se beker-halfeindstryde vir mans en vroue word vanaf 06:20 uitgesaai. In die beker-halfeindstryde vir die dames kom Amerika te staan teen Frankryk se vroue, terwyl Nieu-Seeland teen Ierland te staan kom. Die Blitsbokke se semi teen Fidji skop om 07:26 af. Supersport Rugby (211) saai al die wedstryde uit.