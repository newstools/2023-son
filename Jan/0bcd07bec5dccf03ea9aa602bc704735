DIE oudstes van dae wat in informele nedersettings in Oudtshoorn en George bly, sê hulle het al moed opgegee dat hulle ooit eendag ’n ordentlike dak oor hul koppe sal hê. Dié bejaardes sê elke dag - veral op hul ouderdom - is ’n stryd om kop bo water te hou. Maria Olckers (78) bly in Kanaalweg in Oudtshoorn waar ’n hokkie vir meer as 20 jaar al haar blyplek is. Olckers sê sy wens sy kan ook net ’n Hop-huisie kry. Die plekkie wat sy al meer as twee dekades in bly, moet sy deel met haar kleinkinders.“Ek wil nie eendag my oë hier toemaak nie,” sê Olckers. “Ek moet elke dag ver loop om vir my water te kry. Ek begin al moed verloor dat ek ooit eendag ’n huisie gaan kry.” Waar Olckers bly, is daar nie elektrisiteit nie. Haar kleinkinders moet hout kap as hulle kos wil kook. Die rook van die vuur is nie goed vir Olckers se gesondheid nie, maar dis altyd by haar ’n geval van haar karige pensioentjie spend vir mediese behandeling, of om kos vir haar en die kleinkinders te koop. “Verkiesingstyd kom maak almal altyd beloftes maar as hulle weg is, is daai promises ook gone,” sê sy.