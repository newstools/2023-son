CURWIN Bosch is weer fiks en in die Sharks se groep van 28 spelers ingesluit wat na Londen gereis het vir Saterdag se Champions Cup-wedstryd teen Harlequins. Die Sharks se direkteur van rugby, Neil Powell, het egter besluit om Bongi Mbonambi en Boeta Chamberlain in Durban te los nadat hulle in laas week se bonuspuntsege teen Bordeaux beseer is. Bosch moes verlede week weens ’n besering onttrek. Die losskakel het egter vandeesweek ’n fiksheidstoets geslaag en is in die groep ingesluit. Ook in die reisgroep is die vleuel Thaakir Abrahams, die skrumskakel Grant Williams, die haker Fez Mbatha, die stut Hanru Jacobs en die slot Reniel Hugo. Sewende Die Sharks en Harlequins het vroeg in Desember op Kings Park in die openingsronde van die Champions Cup krage gemeet, met die Durbaniete wat met 39-31 gewen het. Quins is sewende in Groep A met slegs een oorwinning tot dusver. Dit is toe hulle vir Racing 92 in die tweede ronde met 14-10 verslaan het. Hulle het egter die afgelope naweek teen dieselfde Franse span net-net met 30-29 vasgeval. “Daar is nog ’n lang pad om te gaan in die kompetisie, maar ons huidige fokus is op Harlequins in Londen, waar ons weet die toestande anders gaan wees as waarin ons teen Bordeaux gespeel het,” het Powell gesê. “Ons wil suksesvol wees in die toernooi en sien hoe ver ons kan gaan en onsself die beste geleentheid gee om na die final deur te dring. Ons primary fokus is egter op die Harlequins game. Hopelik is dit ’n goeie uitstappie vir ons en dat ons nog ’n paar punte kan kry om ’n tuisuitklopwedstryd op Kings Park te verseker.”