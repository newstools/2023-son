DIE Bulls gaan vir minstens ’n maand sonder die dienste van hul direkteur van rugby, Jake White, moet klaarkom. Dít kom nadat hy Sondag ’n noodoperasie moes ondergaan. White was siek tydens die Bulls se onlangse reis na Wallis, maar was aan die herstel toe die span van Newport af teruggekeer het. Die span het Sondag weer in Suid-Afrika aangekom en later die dag het die Bulls se direkteur van rugby gekla van erge maagkrampe. Skade Die voormalige Springbok-afrigter, wat Suid-Afrika in 2007 tot World Cup-glorie in Frankryk gelei het, is na ’n nabygeleë hospitaal gehaas vir mediese aandag. Daar is beslis dat ’n noodoperasie nodig is. Die Bulls het onthul dat White ná verdere spesialis-konsultasies en samesprekings met hul mediese span ingeneem is vir ’n operasie om die vasgestelde skade te herstel. Die suksesvolle operasie van twee uur het by ’n hospitaal in Pretoria plaasgevind en die dokters is bly dat alles goed afgeloop het. Die Bulls se mediese span is vol vertroue dat White ten volle sal herstel en binnekort na sy rol sal terugkeer. In White se afwesigheid het die Bulls Vrydagaand ’n bonuspuntsege van 29-14 oor die Dragons by Rodney Parade in Newport in Wallis behaal. Leisels Die Bulls pak Saterdag die Exeter Chiefs. Dit gaan interessant wees om te sien wie die leisels in die tussentyd by White gaan oorneem.