LADISMITH. - Met die matriekuitslae op hande en duisende nuwe toetreders tot die arbeidsmark, het Brandon Ayslie (20) gewys jy hoef nie die skerpste potlood in die pakkie te wees om suksesvol te wees nie. Van sy onnies het twee jaar terug nooit kon droom dat hy ’n suksesvolle entrepreneur sou word nie. En vandag staan hy as eienaar van die dorp se eerste groot karwas-besigheid. Brandon, eienaar van die jong besigheid Brakkies Carwash, sê: “Tydens mondeling op skool het ek my droom om my eie karwas-besigheid te begin, vertel. My klasmaats het gelag en sommige onnies was ook maar skepties.” Aanvanklik het hy eers van huis tot huis met ’n stofsuier, lappe en ’n emmer kliënte se karre by hulle huise of by sy ma, Merle, se huis gewas. Toe die vraag na sy diens groter raak het hy twee vriende gevra om te help en toe later geskuif na ’n perseel in die middedorp. “Ek het besef ek sal ook my ma finansieël moet ondersteun. Ek het toe by Ladismith Kaas begin werk en na werk  op my afdae steeds karre gewas. “Later moes ek ook my werk by die fabriek opgee, want die besigheid het uit sy nate begin bars. Harde werk en deursettingsvermoë het my hier gebring. “Vandag kan ek ook nog werk aan ’n paar manne gee. Die ondersteuning van my gesin is soos manna uit die hemel.” 