NOVAK Djokovic het Sondag weereens gewys waarom hy tans die wêreld se beste tennisspeler is. Djokovic het sy 10de Australiese Ope-enkelspeltitel gewen. Hy het sodoende sy perfekte rekord by die Rod Laver Arena in Melbourne Park behou deur Stefanos Tsitsipas te klop. Diewêreld se huidige nommer 1- speler het terselfdertyd daarin geslaag om Rafael Nadal se rekord van 22 Grand Slam-titels te ewenaar. Djokovic het met 6-3, 7-6 (4) en 7-6 (5) in twee uur en 56 minute gewen en in sy vierde Australiese Ope die afgelope vyf jaar koning te kraai. “Dit was een van die uitdagendste toernooie waarin ek in my lewe gespeel het,” het Djokovic aan ausopen.comgesê. “Wat ’n reis was dit vir my gesin, my span en myself! “Ek probeer myself knyp en leef regtig deur hierdie oomblikke. Net die span en die familie weet waardeur ons die afgelope vier of vyf weke is.” Djokovic was daarop uit om sy nalatenskap te verbeter. Die Serwiër het sy rekord-wen-reeks van 27 wedstryde voortgesit. Elke statistiek, elke rekord het dus op ’n Djokovic-triomf gewys. “Ek weet wat vir my voorlê,” sê Djokovic. Sprankelende “Gelukkig vir my in hierdie stadium van my loopbaan, as gevolg van al die prestasies, is dit altyd basies elke wedstryd of elke toernooi, dat daar altyd iets op die spel is, veral wanneer die Grand Slams gespeel word.” Tsitsipas het in sprankelende vorm by sy eerste Australiese Ope -eindstryd opgedaag. Daar was dus uiteraard baie op die spel. “Ek bevind my in die posisie waar ek nie méér gereed kon wees vir hierdie oomblik nie,” het hy agterna gesê. “Ek sien geen nadeel of negatiwiteit in wat ek daar buite probeer doen nie. “Selfs al werk dit nie, is ek baie optimisties en positief oor enige uitkoms teen enige teenstander wat ek moet trotseer,” het die 24-jarige boorling van Griekeland bygevoeg. 