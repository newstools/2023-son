GEORGE. — Die hel is los met ’n kerk wat raadop is oor klein gangstertjies wat besig is om hulle plek af te breek. Riedewaan Leonard (53) van die Build on the Rock Ministries in Maraiskamp sê hulle word getreiter deur klein kwaaddoeners wat mekaar met klippe bestook, en in die proses hulle kerk se vensters stukkend gooi. Dít ten spyte daarvan dat hulle gereeld met kospakkies na die gemeenskap uitreik. Leonard sê: “God se kinders moet na God se huis kyk. Ons kan nie toelaat dat die gebou geplunder word nie. Dis onaanvaarbaar.” Almal ken Leonard as “apostel Wanie”, omdat hy en sy vrou gereeld kos uitdeel in die gemeenskap, wat onder werkloosheid steier. Leonard sê misdaad ruk handuit. ’n Jong man wat daarvan beskuldig is dat hy met dwelms gesmokkel het, is Saterdagaand doodgesteek. ’n Gemeenskapsaktivis, Jakkie Lottering (55), sê die tyd het aangebreek vir inwoners om saam te staan om die euwels in hulle gemeenskap uit te roei. Pleidooi “Die polisie se hande is afgekap, want dit is kinders wat so oor en weer klippe gooi. Hulle word deur grootmense gebruik. “My pleidooi is dat ons eienaarskap van ons kinders neem, want die polisie doen hulle bes om almal veilig te hou,” het Lottering gesê. Felicity Hendricks (50) sê daar word elke dag klipgegooi. “Hierdie is die werk van kinder-gangsters. Hulle loop met lang kapmesse rond. Jy is selfs te bang om winkel toe te loop. Voordat iets leliks gebeur, moet ons saamstaan en ernstig vir vrede en kalmte bid,” sê Hendricks. Nog ’n inwoner, John Laws (50), sê hy het groot waardering vir mense soos apostel Wanie, wat ’n verskil in hulle gemeenskap probeer maak. “Ek is ’n dronkie, maar ek haal my hoed af vir daai apostel. As die kinders nie wil luister nie, sal ek met my sambok onder hulle moet inklim. Apostel Wanie en sy kerk doen reeds drie jaar lank goeie werk hier, en ons kan nie die kinders toelaat om alles so af te breek nie,” het Laws gesê.