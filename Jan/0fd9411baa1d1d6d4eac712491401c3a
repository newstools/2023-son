DIE Lions is opgesaal met die uiters moeilike taak om hul onlangse reeks nederlae Saterdag teen Stade Francais tot ’n einde te bring. Dié spanne pak mekaar Saterdagmiddag in die Challenge Cup in die Stade Jean-Bouin in Parys. Ivan “Cash” van Rooyen se span het swaar nederlae in die United Rugby Championship (URC) teen die Sharks (37-10), die Stormers (40-8) en dan die afgelope naweek teen Munster (33-3) gely. Daarteenoor spog Stade Francais met drie groot oorwinnings in hul laaste drie Franse Top 14-wedstryde teen Racing (48-10), Pau (37-7) en het ook vir Castres oor die naweek met 26-7 geklop. Al het die Lions daarin geslaag om Stade Francais gemaklik met 30-12 in Desember op Ellispark te klop, het die Franse in wese ’n ‘B’-span vir daardie game gestuur. Hulle gaan Saterdag teen ’n baie sterker span te staan kom. Geleentheid Die Lions moet ook desperaat momentum opbou, want al drie hul onlangse nederlae was groot en hulle moet probeer om hul seisoen weer op koers te kry. “Daar is ’n geleentheid vir ons in Parys. Dit is ’n toer van vier weke en ons het vier baie moeilike wedstryde om as ’n span te groei en om beter te word. Dit is die tipe uitdagings wat ons nodig het om daardie stap te maak.” Dit is nie ’n maak of breek wedstryd vir die Lions nie, aangesien hulle hul eerste wedstryd van die kompetisie teen die Dragons gelykop gespeel het, drie punte opgetel het, en dan ’n volle vyf punte teen Stade Francais opgetel het.