IN MINDER as ’n week is twee persone amptelik aangekla vir die skietdood van ’n matrikulant. Wakeel Dreyer (18) is op die vooraand van sy matriekuitslae, verlede Donderdag, koelbloedig doodgeskiet in Mitchells Plain. Dreyer is 17 keer geskiet. Keanan Hendricks en Zane Adonis is oor die naweek gearresteer vir die moord. Albei Hendricks en Adonis het vroeër die week in die Mitchells Plain-landdroshof verskyn op aanklagte van moord. Die twee beskuldigdes het na bewering by ’n winkel opgetrek in die bendegeteisterde gemeenskap, en op Dreyer losgebrand. Ontroosbaar AO Joseph Swartbooi, ’n polisiewoordvoerder, sê die polisie het net ná 16:00 op Dreyer se lyk afgekom. Lucinda Roberts was verlede week ontroosbaar op die toneel waar haar seun se lyk gelê het. Dié verpletterde mammie moes ook laas Vrydag haar seun se matriekuitslae by sy skool gaan afhaal. Hy sal Saterdag begrawe word. Eric Ntabazalila, ’n woordvoerder vir die Nasionale Vervolgingsgesag in die Wes-Kaap, sê die twee beskuldigdes sal weer op 8 Maart in die Mitchells Plain-landdroshof verskyn vir ’n borgtogaansoek.