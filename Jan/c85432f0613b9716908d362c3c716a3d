DE DOORNS. - Dit gons behoorlik in die land se mooiste druiwe-vallei nadat die matriekuitslae Vrydag by skole bekendgemaak is. Vergelykings word gemaak tussen drie hoërskole van De Doorns wie se uitslae drasties van mekaar verskil. Op Facebook gaan dit rof - veral oor die uitslae van die Sekondêre Skool Hexvallei wat sy swakste uitslae in jare opgelewer het. Dié skool het verlede jaar 240 matrieks gehad wat die nasionale eksamen afgelê het, maar net 109 (45,4%) was suksesvol. Die twee buurskole, Hoërskool Hexvallei (91,1%) en die Gekombineerde Skool Van Cutsem (69,9%), het albei beter gevaar. Die Sekondêre Skool Hexvallei se 2021 matrieks het met byna 20% beter gevaar as vanjaar se groep en was toe die topskool in die vallei, terwyl Hoërskool Hexvallei, (’n voormalige Model C-skool) wat toe tweede was, nou met byna 20% beter presteer het as in 2021. ’n Voormalige raadslid, Pat Januarie, skryf op Facebook dat hy byna ’n hartaanval gekry het so geskok was hy met die slaagsyfer. 