SOWAT 1 000 DA-lede, -ondersteuners en die publiek het Woensdag na die ANC se provinsiale kantore in Kaapstad opgeruk. Oor een ding was al die betogers eens: hulle het genoeg gehad van beurtkrag, kaderontplooiing en stygende lewenskostes. Die optog het in Distrik Ses afgeskop, af in Darling-straat, verby die ANC se provinsiale kantore in Adderley-straat tot in Spin-straat, naby die Nasionale Parlement. By die ANC-kantore het lede en provinsiale leiers van die ANC die betogers ingewag. Die polisie moes die twee groepe uitmekaar hou. By die vergader-punt is betogers toegespreek deur die Wes-Kaapse premier, Alan Winde, DA se Wes-Kaapse provinsiale leier, Tertuis Simmers, die DA se federale voorsitter, Ivan Meyer, en die Bonteheuwel-raadslid Angus McKenzie. Winde het nie doekies omgedraai nie en gesê die regerende party is verantwoordelik vir al die probleme in die land. Winde sê: “By wie lê die fout? Die ANC! Kinders is nie veilig op die straat nie, want gangsters vat oor. Wie se skuld is dit? Die ANC se skuld!” Simmers het in sy toespraak gesê die kaderontplooiing wat die ANC toepas, is niks anders as ’n kriminele aksie nie. “Ons is vandag hier om te protesteer teen Eskom se deurlopende verduistering. En ja, dit is blackouts, nie load shedding nie. “Ons is vandag hier om te protesteer oor die rede dat ons vier ure op ’n slag in die donker gelaat word. “Ons is vandag hier om te protesteer teen die wanfunksionele ANC-regering,” sê Simmers onder luide toejuiging. Ivan Meyer het op sy beurt gepraat oor hoe load shedding die landelike gebiede affekteer. Vreedsaam Hierna het McKenzie betogers genooi om inwoners van Bonteheuwel te join in hul optog na Jakes Gerwel-rylaan waar hulle later sou picket. Die betogers is toe vreedsaam uitmekaar. In reaksie op dié optog het die ANC se Faiek Jacobs gesê hulle het hul lede aangespoor om ook op te daag om hul revolutionary house te verdedig. Jacobs sê: “Ons is moeg van die DA se skynheiligheid hier in die Wes-Kaap. Dit is ’n geval van bo blink, onder stink. “Hulle try pretend dat alles orraait is, maar moet ’n slag teruggaan na ons townships en ons dorpies toe, en vir ’n slag deliver aan ons bruin en swart mense.” 