MONTAGU. - ’n Pragtige meisie in die fleur van haar lewe is opslag dood in ’n motorongeluk.Die ongeluk het Maandagoggend omstreeks 02:20 in Badstraat plaasgevind. Maxine Antonie (18) sou vanjaar gaan studeer het en sy was baie bekend vir haar modelwerk wat sy op die dorp gedoen het. Antonie het haar pa verlede jaar aan die dood afgestaan en vir die naasbestaandes is die hartseer en rou oor haar ook net soveel erger. Op sosiale netwerk gaan medelyde vir haar mense uit. Volgens baie inskrywings het sy baie na haar toekoms uitgesien. Mooi boodskappe oor haar is volop daar. Die Montagu Farewell Platform sê Antonie was ’n beeldskone meisie. Hul boodskap lees: “Ons sou jou so bitter graag terug wou hê, maar die Meester het anders besluit.” In dié stadium is dit nog onbekend wat die ongeluk daardie tyd van die oggend sou veroorsaak het. Daar word bespiegel dat die voertuig waarin sy was teen ’n boom gebots het, maar dit kon nie bevestig word nie. Kapt. Nowango Sukwana, ’n polisiewoordvoerder, sê die polisie ondersoek ’n saak van strafbare manslag. Sukwana sê die ondersoek kom nadat die polisie in Badstraat gepatrolleer het. Die beamptes het toe ondersoek gaan instel en twee persone wat ernstige beserings opgedoen het in die motor gevind. Sukwana sê die vroulike persoon op die toneel dood is verklaar en ’n manlike persoon is na ’n hospitaal geneem met beserings.