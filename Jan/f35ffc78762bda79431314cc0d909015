SIVIWE “Shakes” Soyizwapi glo die nadoodse ondersoek vroeër vandeesweek was brutaal, maar eerlik en broodnodig vir die Springbok-sewesspan. Volgens die Blitsbok-kaptein sal dit positiewe reaksie tot gevolg hê wanneer hulle môre in Sydney se Sewes-toernooi in aksie gaan wees. “Ons kan mekaar daarna weer in die oë kyk, want almal het die eienaarskap gehad toe ons daardie ontleding ná die toernooi gedoen het,” het Soyizwapi gesê. “Ons het ontleed wat in Hamilton gebeur het, verantwoordelikheid geneem en verantwoordelikheid aanvaar. Die spelers moes dit op die ken vat. “Dit was duidelik in die reviews dat ons die stelsel afgeskeep het en dat die foute, wat ons gemaak het, ons eie skuld was. Beter “Toe ons dit eers aanvaar het, kon ons mekaar weer in die oë kyk en nou kan ons die Sydney-toernooi met positiewe uitkyk benader.” Die kaptein sê hulle het die afrigtingspan, Sandile Ngcobo en Philip Snyman, se raad aanvaar oor wat beter gedoen moet word. Soyizwapi, ’n veteraan van 44 Sewesreeks-toernooie, het tot dusver 139 drieë in 232 wedstryde vir die manne in groen en goud gedruk. Hy weet wat dit verg om die span weer op dreef te kry. “Die werklikheid is ons coaches was voorheen daar en hulle weet waarvan hulle praat wanneer ’n hergroepering nodig is. Dit was belangrik om die foute te erken en dit dan agter jou te sit,” het hy bygevoeg.