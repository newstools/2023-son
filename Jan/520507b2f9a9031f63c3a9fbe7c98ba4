CAMPBELL Johnstone kon nie meer saam met die leuen oor sy seksualiteit en ’n dubbele lewe saamleef nie. Daarom het dié voormalige All Black-rugbyspeler besluit dit is tyd om uit die kas te klim en erken hy’s gay. Johnstone het in 2005 sy debuut vir Nieu-Seeland gemaak, maar net drie keer die All Blacks verteenwoordig. “As ek die eerste All Blacks kan wees om uit te kom as gay en die druk wegvat, sowel as die stigma daar rondom, kan dit baie ander mense help,” het Johnstone gesê. “As ek daai deur oopmaak en wonderbaarlik daardie kas laat verdwyn, dan gaan ons sommer baie mense help. Ek het daardie kant van my dieper en dieper probeer verberg. Ek het na so ’n paar interresante plekke gegaan.” Die uitvoerende hoof van die Nieu-Seelandse Rugbyunie, Mark Robinson, het Johnstone geloof vir die manier waarop hy met krag en deursigtigheid nou die weg kan baan vir ander in rugby om hul seksualiteit bekend te maak. “Ons weet daar is mense wat nie altyd gemaklik was om hulself te wees in rugby nie. Ons wil dit duidelik stel dit maak nie saak vir wie jy lief het nie, rugby ondersteun jou,” het Robinson gesê. Grant Robertson, minister vir sport in Nieu-Seeland en voormalige adjunk-eerste minister, het ook in sy hoedanigheid as ’n gay persoon vir Johnstone bedank en sê sy aankondiging sal ’n groot oomblik vir die sport van rugby sal wees. “Ons het nou nog ’n muur afgebreek. Ek hoop dit inspireer toekomstige generasies om ook oop, gelukkig en gemaklik te wees,” het Robertson op Instagram geskryf. “Daar is nog ’n baie lang pad wat wag, maar hierdie voel soos ’n belangrike tree.” 