DANE van Niekerk, kaptein van die Suid-Afrikaanse vrouekrieketspan, het nie die finale groep vir deelname aan die T20 World Cup gehaal nie. Dié toernooi word in Suid-Afrika aangebied en begin op 10 Februarie.  Die Vrouteas pak Sri Lanka in die openingswedstryd in Kaapstad. Suid-Afrika is in Groep A van dié toernooi saam met Australië, Nieu-Seeland, Sri Lanka en Bangladesj. Groep B se spanne is Engeland, Indië, Ierland, Pakistan en die Wes-Indiese Eilande. Van Niekerk het volgens Krieket Suid-Afrika (KSA) se fiksheidstandaarde uitgemis op ’n plek in die Vrouteas se finale groep. Sy moes ’n afstand van 2 kilometer binne die toegelate tyd van 9 minute en 20 sekondes draf, maar was 18 sekondes bo dié merk. Van Niekerk het sedert September 2021 nog nie weer vir haar land gespeel nie. Sy het haar enkel gebreek en was lank op die herstelpad om weer ten volle fiks te word. In haar afwesigheid het Suné Luus die Vrouteas as kaptein gelei. Luus sal ook met dié verantwoordelik opgesaal word vir die T20 World Cup. Volgens Clinton du Preez, hoofkeurder vir die Vrouteas, is Van Niekerk verskeie geleenthede gegee om die minimum criteria te behaal om haar fiksheid te bewys. “Sy het onlangs nog ’n fiksheidstoets gedoen en nie die minimum criteria bereik nie. Daarom is sy weggelaat. “Die vaardighede van Dane as krieketspeler sal altyd gemis word. Ons het haar daaaraan herinner. Ons waardeer ook die effort wat sy ingesit het om die toegelate fiksheidsvlakke te probeer haal,” het Du Preez gesê. Intussen speel die Vrouteas Donderdag in die eindstryd van ’n driehoekige T20-reeks teen Indië in Oos-Londen. Die Vrouteas het wedstryde  teen Indië en die Wes-Indiese Eilande gespeel as voorbereiding vir die T20 World Cup. Suid-Afrika het die eindstryd gehaal nadat hulle die tweede plek op die punteleer verseker het. 