KEES-se-kind het die afgelope festive self behoorlik festive-amok gemaak en vir lekker sports gesorg. Dit het die besoekers aan die gewilde Calitzdop-spa behoorlik die josie in gehad. Die stoutgat bob’jane het die gaste behoorlik laat les opsê soos hulle geraap en -skraap het met die besoekers se kos en drank. Jakob Willemse vertel: “Ek en my gesin was daar vir die festive. “Man, dis die bobbejane wat mens soms laat wonder het of jy moet lag of kwaad word. “Sit jy jou vleis buite om bietjie te defrost, dan slaan die bliksems toe. En hulle is flippen vinnig, hoor. “Laat die mense hulle chalets se deure oop, dan maak die bobbejane hulle behoorlik tuis in die kombuis. “Hulle suip tot koffie ook!” Gryp Vir mens se kind is hulle nie bang nie. ’n Ouvrou van bykans 80 jaar was besig om haar koffie te drink, toe kom gryp hulle haar beskuit wat in die bordjie langs haar was. Maar dis die manne met die lawaaiwater wat behoorlik beneuk was. ’n Ou vertel: “My kraan was op die tafeltjie. Toe ek ’n glas gaan haal, toe kom steel ’n dik, groot bobbejaan my hele kraantjie. Bo-oor die draad. “Ek kon van ver af net sien hoe hy die bokswyn oopskeur en begin suip! Vang ek hom, dan droog ek hom uit vir bob’jaan-biltong.” Marie Willemse vertel: “Ek was op pad na die braai-spot met twee snoeke. Toe bestorm hulle my van agter af. “Gelukkig het ek hard geraas en hulle het die hasepad gekies!”