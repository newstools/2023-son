DIE Paarl Royals het Vrydag hul eerste wen in T20-krieket se nuwe SA20-kompetisie behaal deur sommer behoorlik die vloer met die Joburg Super Kings te vee. Die Royals het in Paarl met sewe paaltjies gewen. DÃ­t danksy 'n genadelose boulvertoning waarin die draaier Bjorn Fortuin as die speler van die wedstryd aangewys is. Die Super Kings het eerste gekolf en is vir 'n skamele 81 lopies almal uit uitgeboul. Die ineenstorting van die besoekers se kolforde het sommer vroeg pos gevat met Fortuin (3/16) wat vroeg van gevaarmanne Janneman Malan en Reeza Hendricks ontslae geraak het. In sy eerste wedstryd vir die Royals het Lungi Ngidi (1/13) ook vroeg van Faf du Plessis ontslae geraak. Fortuin se derde slagoffer was Lewis Gregory en het die Super Kings op 16 lopies vir vier kolwers uit laat steier. Die Super Kings het in hul openingswedstryd van die SA20 teen Durban Super Giants ook vroeg paaltjies verloor. In daai wedstryd, wat deur die Joburg franchise gewen is, kon daar egter op Donovan Ferreira en Du Plessis se kolfwerk gesteun word om 'n groot telling aan te teken. Hierdie keer was daar no such luck met Ferreira wat skoon geboul is deur Evan Jones (3/21). Toe Tabraiz Shamsi (1/4) in sy enigste boulbeurt van die Super Kings se beurt Kyle Verreynne boonop been-voor-paaltjie betrap, was daar geen kans vir die Super Kings om 'n groot telling op te stapel nie. Die stertkant verdien egter krediet dat hulle die besoekers tot by 81 lopies gekry het, want dit het in 'n stadium gelyk asof die Super Kings vir minder as 50 uitgeboul sou word. Lizaad Williams was met sy 17 onoorwonne lopies die Super Kings se speler met die hoogste telling. Die Royals het toe die wenlopies binne 10.3 overs aangeteken met Jos Buttler wat sy kolf vir 29 onoorwonne lopies gedra het. Die Royals sal egter ongelukkig wees oor die verlies van drie paaltjies in die afslaan van 'n lae telling. Die Royals is Sondag weer in aksie wanneer hulle die Durban Super Giants op Kingsmead moet pak.