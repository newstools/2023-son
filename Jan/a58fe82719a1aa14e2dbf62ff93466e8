’N SEKURITEITSWAG veg om sy lewe in die hospitaal na hy by ’n skool in Elsiesrivier met ’n mes aangeval is. Die voorval het Donderdag in die vroeë oggendure by Balvenie Primêre Skool gebeur toe jongens die skoolterrein binne gekom het. Die voorval het na verneem word tydens loadshedding gebeur toe alles nog stikdonker was. Die jongens wou die sekuriteitswag beroof, maar toe steek hulle hom verskeie kere met ’n mes. Hy is tans in die hospitaal in ’n ernstige toestand. Volgens pastoor Rodnick Ockhuis van die GPF in Elsiesrivier is hy deur ’n lid van die gemeenskap ingelig oor die voorval en het dadelik die polisie ontbied. Charmen Gribi, gemeenskapswerker in Elsiesrivier, sê: “Die inbrake en robberries is kommerwekkend. Dit is veral Uber drivers wat beroof word.” Volgens kapt. FC Van Wyk, polisiewoordvoerder, weet hulle van die voorval. Van Wyk sê: “Die slagoffer is met die ambulans na die hospitaal geneem. “Daar is nog nie ’n amptelike saak geopen nie. Die slagoffer sal eers as hy uit die hospitaal ontslaan word ’n saak moet open.” Niemand is nog gearresteer nie. 