WORCESTER. — ’n Ma met standvastige geloof het aanhou glo dat haar dogter haar stryd teen depressie sou oorwin. Drie jaar lank het die bekommerde moeder met een oog oop geslaap uit vrees dat haar kind haar eie lewe sou neem. Vandag is die meisiekind genees. Sy is ook ’n motiveringspreker. Son het nog onlangs berig oor Sammaree Matthews (17) en haar vriendin Na-eemah Titus (19) wat ’n paar maande gelede saam hul eie lewe wou neem, maar net toe hulle tot die daad wou oorgaan, huilend daarteen besluit het. Die storie het ’n opskudding veroorsaak en op sosiale media het baie hulle geprys. Mense sê dat hulle werklikwaar ander wat in dieselfde bootjie is, inspireer dat daar tog ’n ander uitweg is eerder as om jou eie lewe te neem. Son het met Sammaree en haar mammie, Claudine Thomas, oor hulle journey gaan gesels. Die twee was baie opgewonde om hulle storie te deel. Sammaree se oë blink glad en sy sê haar hart is vol vreugde. Sy is ’n heeltemal ander mens. “Niemand sal verstaan waardeur veral jong mense gaan wanneer die lewe jou so druk nie,” het Sammaree met ’n traan in die oog gesê. Volgens haar het sy reeds op 13-jarige ouderdom depressie ervaar en sy kon net nie uit daai groef kom nie. “Ek het gevoel soos iemand wat nie in die same­lewing hoort nie. Ek was bang vir alles en alles was net donker,” het Sammaree vertel. Sammaree sê sy het haar depressie weggesteek en het maar alleen in haar kamer gaan sit. Elke oomblik was daar ’n stem wat sê dat sy nou haarself om die lewe moet bring. “Ek het toe my pols gesny. Ek was daarna in ’n koma, maar ek het oorleef. “Ek kon nie eet of slaap nie. My hele lewe was ’n nagmerrie.” Sammaree sê dat haar ma toe eers ná maande agtergekom het dat nie iets pluis was met haar nie. Claudine sê Sammaree wou ook nie vir professionele hulp gaan nie. “Ek het my arme kind baie jammer gekry en net op my knieë gebly dat sy nie haarself moet doodmaak nie,” het Claudine vertel terwyl die trane oor haar wange gerol het. Vermy “Ek het slapelose nagte gehad. My kind wou nie met my praat nie. “Sy wou nie eens saam met ons aan die eettafel sit nie. “Ek wou so graag ’n geselsie met haar aanknoop, maar sy het ons vermy.” Claudine sê Sammaree se vriendin Na-eemah het presies met dieselfde dinge as haar dogter geworstel. Volgens haar het hulle eers later met skok verneem die twee tjommies het beplan om saam ’n einde aan hulle lewe te maak. Sammaree sê dat sy en Na-eemah toe in daardie stadium finaal van mekaar afskeid geneem het. Die oomblik net toe hulle vir die wêreld goodbye wou sê, het daar iets gebeur wat hulle van selfdood weerhou het. “Dit is iets wat ek nie kan beskryf nie. Daar was engele by ons. “Die boodskap wat ons gekry het, was daar is mense wat ons nog nodig het en ons kan ons gemeenskappe dien,” het sy vertel. Die twee girls is vandag genees van hulle stryd, hulle het ’n netbalklub gestig en baie jong mense het reeds kom aansluit. Hulle hou ook deesdae motiveringspraatjies en sien elke dag uit na die lewe.