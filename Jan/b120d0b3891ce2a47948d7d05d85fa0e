DAAR is so ’n talentvolle jong akteur wat in Diepe Waters speel en sy karakter se vasberadenheid en liefde vir sy grootmaak-oom steel kykers se harte. Dié week leer ken ons die opkomende akteur Johnny Potsanyane (20), die man agter die liefdevolle karakter Tshepo. Johnny vertel hy is op ’n jong ouderdom aangeneem en het in ’n Afrikaanse huis grootgeraak. “Ek is deel van ’n multi-racial family. Ek het skoolgegaan aan die Hoërskool Randburg en ek het in Randburg grootgeword.” Toe hy ’n jong seuntjie was, was hy ambisieus, stout, ’n klein babbelbekkie en het ’n belangstelling in die kunste getoon. “Ek het op skool baie aan kunswedstryde en skoolproduksies deelgeneem. Ek was nie die beste in sport nie. So, ek het baie gemaklik gevoel op die verhoog. Detective Volgens Johnny het hy hom gedurig in die wêreld van toneelspel gevind. “Ek wou eintlik ’n detective wees, maar toe ek besef dat toneelspel nie vir my soos werk voel nie, het ek geweet dit is vir my. Ek geniet toneelspel en hulle sê mos ‘if you love what you do, you will never work a day in your life’.” Julle sal dalk Johnny se gesig herken, want hy het in die kykNET-sepie Getroud met Rugby gespeel. En hier het hy so baie geleer, veral omdat hy nie drama ná skool gaan swot het nie. “Ek het so baie stel-etiket geleer. Soos hoe om merke te slaan. En om die kamera te vind. “Ek het gedink my journey van toneelspel het geëindig einde matriek, en toe begin van my eerste jaar toe doen ek ’n oudisie vir een van André Velts se produksies.” Hy het toe in die movie Vuurdoop verskyn en dit was die eerste keer in ’n lang ruk dat hy voor die kamera was. “Toe ek klaarmaak met die film, toe besef ek hoe baie ek dit gemis het en ek het toe lank met my ouers gepraat. Ons het toe die besluit geneem dat ek altyd weer kan gaan swot.” Toe het hy gekies om die rol in Diepe Waters te aanvaar. “Ek is mal oor die karakter Tshepo. Hy het soveel diepte en soveel hart. Hy is ’n arm seun wat saam met sy voog, ‘Malome’, bly en hulle twee pas mekaar op. Die band wat hulle het, sal nooit gebreek kan word nie. Tshepo is ook vasbeslote — as hy besluit hy gaan iets doen, dan doen hy dit. Hy kies ook altyd om die regte ding te doen.” Johnny wei meer uit oor sy karakter. “Wat my na die karakter aangetrek het, is die verhouding wat hy en Malome Henry het. Dit is vir my beautiful dat hulle ten spyte van alles deurdruk en daar is vir mekaar. Wat my ook na die rol aangetrek het, is dat hy ’n swemmer is en swem was nog nooit een van my talente nie. So, om die nuwe skill te leer, was vir my opwindend.” En hoewel hy dit geniet om voor die kameras te wees, wil hy steeds gaan swot. “Ek sal graag later wil gaan studeer. Ek dink ek sal in die rigting van sielkunde gaan, ek is mal oor mense en ek sal graag mense wil help.”