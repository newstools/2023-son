OUDTSHOORN. - Die dorp se eerste bruin balju is Saterdag onder blyke van groot belangstelling vanuit die Bridgton Apostoliese Geloof Sendingkerk begrawe. Reginald Cupido (69), wat in 2002 as balju in Oudtshoorn begin werk het, is op 18 Januarie oorlede. Hy het ’n paar jaar gelede afgetree. Die diens is gelei deur pastoor Leon Prinsloo van die Greenhaven AGS in Groot Brakrivier wat die familie na aanleiding van Romeine 14:8 getroos het. Hy het in sy boodskap mense gemaan om nie baie vrae oor die dood van Cupido te vra nie. “God was by daai dag toe Reginald gesterf het, en as jy nie daar was nie, bly stil. ’n Mens hoor baie liegstories by begrafnisse. God het Reggy geseën en wie is ek en jy om te kom oordeel,” het Prinsloo gevra. Eugene Petersen het in sy huldeblyk aan sy skoonpa gesê hy sal hom onthou vir die lekker kos wat hy kon kook en sy aanmoediging om altyd jou drome na te jaag. Sy skoonpa was ’n groot sportliefhebber en volgens hom sal hy sy liefde, vriendskap, altyd ’n oor om te luister, sy geduld en glimlag nooit vergeet nie.