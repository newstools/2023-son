DIE Sharks gaan Saterdag na verwagting hul sterkste moontlike span kies om weer op die wenpad te kom in die Championship Cup-kragmeting met Bordeaux Bègles. Dit kom nadat Neil Powell, die Sharks se direkteur van rugby, se plan om ’n sogenaamde B-span laas week teen Connacht in Galway in te span, nie die nodige uitwerking gehad het nie. Connacht was Saterdagaand met 24-12 baas teen ’n jong, onervare span wat deur Joey Mongalo afgerig is. Talle spelers het hul debuut vir die Sharks gemaak, terwyl Powell met die eerstekeuse-span in Durban tuisgebly het om voor te berei vir eerskomende Saterdag se groot kragmeting met Bordeaux Bègles. Dit beteken dat Powell Bokke soos Siya Kolisi, Eben Etzebeth, Ox Nché, Bongi Mbonambi sowel as Lukhanyo Am en Makazole Mapimpi onder andere vir die game teen die Franse sal kan terugbring. Verlaat Intussen sweet die Lions oor beserings aan hul spelskeppers Jordan Hendrikse en Henco van Wyk ná ’n drieëlose nederlaag Vrydag teen Munster in Cork. Die losskakel Hendrikse het sy enkel beseer terwyl die buitesenter Van Wyk met ’n knieprobleem die veld in die span se nederlaag van 3-33 in die URC-kragmeting met Munster verlaat het. Volgens coach Ivan van Rooyen het albei Sondag vir skanderings in Parys gegaan. Dit is in voorbereiding vir Saterdag se Challenge Cup-kragmeting met Stade Français in Parys.