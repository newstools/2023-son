SOOS ‘n bangbroek vlug die leier landuit, terwyl sy mense KRAGteloos moet sit en vasklou aan hoop. Iets wat hulle nie kan sien, voel, hoor, ruik, proe of eers droom nie. Loadshedding is al amper mondig, met Eskom wat al byna twee dekades lank sukkel om hul stront uit te sort en krag aan die land te voorsien. Pleks van energie het hulle baie suksesvol beheerde blackouts geïmplementeer. Nersa, die nasionale energie-reguleerder van Suid-Afrika, is die afgelope paar jaar ook net nul op 'n kontrak. Wel dít en dubbel-persentasie prysverhogings. Die prysverhoging is vir Eskom om energie te voorsien. Met trane in my blou oë vra ek jou: Watter energie? Want Eskom kry nou al jaar op jaar 'n verhoging en soos die kragpryse styg, so styg die blackout-fases. Pres. Cyril Ramaphosa was hierdie keer gelukkig nie soos laas shooketh nie. Fudge, ná 17 jaar van die beheerde blackouts is dit net Gods onmoontlik om nog te skrik as die krag afslaan. Tog is daar voters wat nog skrik as die ligte afslaan, net soos daar landsburgers is wat jubel wanneer die krag weer aangaan - ons new normal, want ons aanvaar net. Ramaphosa se nuwe deuntjie is dat sy hande vasgemaak is. Dalk moet ons saamsing en vra: deur wie is dit vasgemaak? Iemand sal die president moet herinner aan afdeling 85 van die Grondwet, wat hy help skryf het: "Die uitvoerende mag van die Republiek (van Suid-Afrika) lê in die President". Ja, Mr. President, dit sal oneties wees vir jou om jou spiere te bult en by staatsinstellings in te meng. Jy blur die lyn en toon dan tekens van 'n diktator, tog is dit nie ongrondwetlik nie en sal selfs die opposisie jou daarvoor prys. Nee, agbare staatshoof, jou hande is nie vasgebind nie. Dalk as jy ‘n bietjie vuis bal en arms swaai, gaan jy sien dis nie vas nie, maar dat jy net hand agter die rug loop. Daar is dalk nie kitsoplossings nie, maar dis wel tyd vir hande vuil maak. Die land kort die staatshoof wat ons tussen 15 en 30 Maart 2020 gesien het. Wat nie bang was nie, maar hoop gebied het en 'n volk geïnspireer en laat saamstaan het. Die staatshoof wat die land se nuwe ramp sonder mooi, fancy woorde aangryp. Intussen is ek en miljoene ander in die land moerig, om dit sag te stel. Ons kan slange vang! Kort voor ek dit begin skryf het, het ek 'n pak hoender in die drom gegooi, want dit was sleg. Dít nadat ek dit die vorige dag gekoop het, maar in die afgelope 24 uur het ek net 12 uur krag gehad. Ek is nog gelukkig, elders in die land is daar mense wat langer in die donkerte moet sien en kom klaar. Die R68 wat die pak gekos het, kan ek dalk bekostig, maar nie die tannie wie se pension haar heelmaand nog moet dra nie. Of die enkelma wat nog die twee kinders se skoolgoed moet kry. Ons praat dan nog nie eens van die effek op besighede nie. Veral kleinbesighede moet hul winkels sluit, sommige permanent, want dit is goedkoper as om 'n generator elke dag vir 4 en soms 6 of 8 uur 'n dag te laat hardloop. Vir talle beteken dit geen werk, geen betaling. Eskom sit nie net die ligte af nie, hulle sit die switch van die ekonomie af - dis 'n mooi manier om te sê hulle vermoor die ekonomie! My venting sou hier eindig, maar ek lees die minister van minerale hulpbronne en energie, Gwede Mantashe, reken loadshedding sal ses tot 12 maande neem om op te los. Wiskunde is nie ons almal se vriend nie, want net hoe lank is die ses tot 12 maande. Of is ses tot 12 maande nog 'n spreekwoord wat ons tot die Eskom-woordeboek kan voeg? Pravin Gordhan is nou al vyf jaar die politieke hoof van Eskom en in dié tyd is reënweer al geblameer vir loadshedding, waarvan ons nou al weet hoe fases 6 en 8 voel. Ek en baie ander het al selfs favourite fase 2- en fase 4-blackout-tye. Soos dinge nou gaan, kry ons binnekort 'n skedule vir wanneer in die dag ons wel elektrisiteit sal hê. Jissis, man, dié stront lees soos 'n fiksie, maar dis die God-se-waarheid.