IMAD Khan, die 19-jarige skrumskakel van die Ikeys, gaan Sondag sy debuut in die United Rugby Championship (URC) teen Glasgow Warriors in die Scotstoun Stadium in Skotland maak. Gegewe die beperkte oefentyd het die hoofafrigter, John Dobson, verkies om so min as moontlik veranderinge aan sy span vir dié wedstryd, wat Sondag om 17:00 (SA tyd) begin, aan te bring. Khan, wat vir die SA Skolespan en die Junior Springbokke uitgeblink het, gaan sy buiging van die bank maak, terwyl die vleuel Angelo Davids en die haker JJ Kotzé ook van die bank aangewend gaan word. Clayton Blommetjies kom in die beginspan op heelagter, met Damian Willemse langs Dan du Plessis in die middelveld, met Suleiman Hartzenberg wat in Davids se plek vleuel toe skuif. Volgens Dobson sien die spelers uit na 'n heeltemal ander uitdaging as wat hulle onlangs in tuistoestande ervaar het. “Dit gaan ’n beduidende aanpassing op ’n aantal fronte vir ons span verg en hierdie uitdaging kom op ’n deurslaggewende punt in ons seisoen. “Ons het die afgelope weke goeie groei van baie van hierdie kombinasies gesien en wil graag sien of hulle die step-up buite hul comfort zone kan neem.” 