DIE Paarl Royals het hulself weer in ’n sterk posisie geplaas om die uitspeelrondes van die SA20-krieketreeks te haal. Dis nadat die Royals die Durban Super Giants met 10 lopies op Boland Park in Paarl geklop het. Die Royals het eerste gekolf en 169/6 in hul 20 boulbeurte aangeteken. Wihan Lubbe se 57 lopies van 36 balle (5x4, 3x6) het die grondslag vir die Royals se kompeterende telling gelê. David Miller (28 van 19) het ook ’n goeie bydrae gemaak, saam met Jos Buttler se 35 van 27 balle. Die Super Giants spog egter met ’n gevaarlike kolf-aanval en het in hul jaagtog na die 170 lopies vir die wen, teen 10 lopies per boulbeurt gekolf. Bjorn Fortuin, wat welverdiend as die Speler van die Wedstryd aangewys is vir sy drie paaltjies vir net 14 lopies, het egter van die gevaarlike Kyle Mayers (12), Quinton de Kock (0) en Dwaine Pretorius (0) ontslae geraak. Dit het die Super Giants se lopietempo vertraag, maar Heinrich Klaasen het met sy onoorwonne 56 lopies van 39 balle (2x4, 2x6) nuwe wind in die besoekers se seile geblaas. Ongelukkig kon Klaasen niemand vind om saam met hom ’n vennootskap te bou om die wenteiken te bereik nie. Dit was danksy Evan Jones (4/32) se goeie boulwerk in die drukpot-boulbeurte. Jones het van Jason Holder (17), Christiaan Jonker (12), Keshav Maharaj (17) en Hardus Viljoen (0) ontslae geraak. Die Super Giant is tot net 159 in hul 20 boulbeurte beperk.