’N MANLIKE verpleegster het homself Sondag aan die cops in Khayelitsha oor gege, nadat hy na bewering ’n polisieman in die omgewing die naweek doodgelem het. Zinzi Hani, ’n woordvoerder vir die Valke, het bevestig die 40-jarige man, wie se naam nie genoem mag word voor sy hofverskyning nie, het homself aan die polisie by die Lingelethu-Wes-polisiestasie oorhandig. Dit volg nadat die einste cop shop Saterdag omstreeks 21:40 ’n klag ontvang het van ’n slagoffer wat doodgelem is by die nabygeleë Groova Park (of eParkini) op Spine-weg. Die slagoffer is later geïdentifiseer as die 37-jarige kapt. Siphumeze Lusasa, wat by die Muizenberg-polisiestasie se Support Services gestasioneer was. Volgens Hani was Lusasa op bystand toe die voorval plaasgevind het. “Die beampte was na bewering betrokke in ’n argument met ’n vrou. Die suspect, wat glo die boyfriend van die vrou is, het die beampte aangeval en hom verskeie keer gesteek.” Son verneem die argument het gegaan oor ’n parkeerspasie op die besige deel van Spine-weg. Hani sê die beampte is deur ’n lid van die publiek, wat op die toneel was, na die Khayelitsha-hospitaal geneem. “Hy is ongelukkig met sy aankoms dood verklaar.” Die verdagte het aanvanklik van die toneel gevlug. Hy sal Dinsdag op ’n klag van moord in die hof verskyn.