ASHWIN Reynolds se spogperd, Kommetdieding, het ’n dubbele doelwit wanneer hy op 28 Januarie aan die Cape Town Met op Kenilworth deelneem. Dié seun van Elusive Fort mik nie net na sy tweede agtereenvolgende Met-sege nie, maar ook na sy eerste oorwinning in ’n jaar. Dis bykans ondenkbaar dat Kommetdieding se laaste oorwinning juis in verlede jaar se Met was toe hy Jet Dark met ’n driekwart lengte geklop het. In sewe wedrenne daarna was Kommetdieding elke keer binne trefafstand, maar hy kon net nie weer die wenpaal eerste verbysteek nie. Sedert verlede jaar se Met is Kommetdieding deur MK’s Pride (3,00 lengtes), Astrix (4,25), Sparkling Water (4,10), Jet Dark (0,25), Surjay (0.30). Trip Of Fortune (1,55) en Al Muthana (1,85) geklop. ’n Goeie loting kan dalk net maak dat Kommetdieding albei mikpunte behaal, want hy en sy jokkie, Gavin Lerena, is nou onder druk om weer die wentjek los te hardloop.