DIE druk is op die Paarl Royals om hul wedstryd Sondag teen die Pretoria Capitals te wen nadat hulle  gister op ’n volgepakte Boland Park teen die MI Cape Town vasgeval het. Die Kapenaars het Saterdag in tergende hitte die Paarliete met 13 lopies geklop in hul tweede ronde wedstryd in die SA20-kitsreeks. Die tuisspan moes 20 lopies van die laaste boulbeurt wat deur die MI’s se Odean Smith afgestuur is, vir ’n oorwinning aanteken. Terwyl die Royals aanvanklik gesukkel om aan die gang te kom in hul jaagtog na die MI’s se telling van 142/9 nadat hulle vir Jason Roy (2), Wihan Lubbe (0), Dane Villas (2) en Mitchell van Buuren (1) vir net 30 lopies verloor het. Maar toe kom Jos Buttler (68) en David Miller (26) bymekaar en teken ’n vennootskap van 59 om die vyfde paaltjie om die Royals in ’n gunstige posisie te kon plaas om die wedstryd te kon wen. Toe loop hulle hulle trompop vas teen ’n baie goeie boulvertoning van die MI’s se Kagiso Rabada (2/27), Jofra Archer (1/31), George Linde (2/23) en Rashid Khan (1/16). Die Kapenaars wat ingestuur is om eerste te kolf, was van meet af onder druk en het hul eerste drie paaltjies vir net nege lopies verloor. Ryan Rickelton (5), die mokerman Dewald Brevis (2) sowel as die Engelsman Sam Curran (2) was die slagoffers van Bjorn Fortuin se boulwerk. Grant Roelofsen (34) en Rassie van der Dussen (35) het egter vasgeskop met ’n vennootskap van 63 om die vierde paaltjie. Met verdere bydraes van George Linde (24), sy kaptein Khan (13) en Van der Dussen se puik 49 van 41 balle het die Kapenaars gehelp  om 142/9 in hul 20 beurte te kon bereik Tabraiz Shamsi (2/27), Ferisco Adams (2/31), Lungi Ngidi (2/29) en Fortuin (2/22), is die boulers wat die paaltjies vir die tuisspan geneem het. 