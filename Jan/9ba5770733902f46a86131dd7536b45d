NÁ ‘N afwesigheid van meer as 10 jaar sal Suid-Afrika weer gasheer speel vir Wêreldrugby se o.20 World Championships wanneer dié jaarlikse toernooi vir die eerste keer sedert 2019 aangebied word. Dié toernooi sal van 24 Junie tot 14 Julie in die Wes-Kaap aangebied word. Wedstryde sal in Stellenbosch, Paarl en Wellington beslis word. Suid-Afrika het in 2012 laas dié toernooi aangebied met die Junior Springbokke wat as kampioen gekroon is. Die laaste keer wat ‘n SA span dit kon wen. Die o.20 World Championships kon weens Covid-19 nie in 2020, 2021 en 2022 aangebied word nie. Suid-Afrika sal ook in 2024 gasheer speel vir dié toernooi. Kenia het intussen die reg gekry om die o.20 Trophy Tournament aan te bied, met Wêreldrugby se voorsitter, Bill Beaumont, wat met dié land se aanwysing gesê het deel van sy beheerliggaam se planne is om rugby in die res van Afrika te ontwikkel. Intussen sal vanjaar se toernooi oor vyf wedstryd-dae beslis word, met die wêreld se 12 beste junior-spanne wat sal toesak op die Wes-Kaap. Dié 12 spanne sal in die groepe verdeel word, met die wenners uit elke groep wat vir die halfeindronde kwalifiseer. Die beste tweede plek uit een van die drie groepe sal ook deurdring tot die halfeindronde. Die Junior Springbokke is in Groep C en kom te staan teen Argentinië, Italië en Georgië. Frankryk, verdedigende kampioen nadat hy in 2018 en 2019 gewen het, is in Groep A saam met Wallis, Nieu-Seeland en Japan. Groep B se spanne is Australië, Engeland, Ierland en Fidji. Beaumont het luidens ‘n verklaring gesê: “Suid-Afrika en Kenia sal vir die perfekte verhoog sorg vir die terugkeer van ons vlagskip o.20-kompetisies. “Afrika is ‘n belangrike streek vir die groei van rugby en ek wil ons vriende in Suid-Afrika en Kenia bedank vir hul rol as gashere in rugby se tweede eeufees.” Volgens Mark Alexander, president van SA Rugby, is die organisasie en die land gereed om weereens hul staal te toon as ‘n gasheer wat wereldklas-geleenthede kan aanbied. “Ons het die infrastruktuur en bedrewe kennis om uitstekende rugbygeleenthede aan te bied, en dit te same met die ondersteuning van ons passievolle ondersteuners, het ek geen twyfel dat ons 'n suksesvolle o.20 World Championship gaan aanbied,” het Alexander gesê. 