RICARDO Beukes is terug aan die stuur van Crusaders! Skaars drie maande nadat Beukes die tuig as coach neergelê het kort nadat hy Crusaders tot champions van die Suidwestelike Distrikte in 2022 gelei het, is hy terug in die saal. Die verrassende aankondiging is Dinsdag op die vooraand van die klub se toetrede tot die Eastern Cape Super-14-kompetisie deur Beukes gemaak. Hy het ná die 2022-seisoen, om op sy sakeonderneming te konsentreer, die pos as direkteur van afrigting by die klub aanvaar. Maar nou is hy terug in die hot seat en hy is boonop opgewonde. Maar daar was intussen reuse-verwikkelinge wat daartoe gelei het dat Johan de Lange, wat in die plek van Beukes aangestel is, se paaie onlangs geskei met die klub het. Beukes wou hom nie veel uitlaat oor die redes wat daartoe bygedra het dat die hul paaie geskei het nie. Hy was ook aan die stuur toe die klub in 2019 as die SWD-champs gekroon is. Die span het verlede jaar onder sy beheer die seisoen onoorwonne afgesluit. “Kom ons kyk na die positiewe waarmee ons nou besig is. Dit is die Eastern Cape Super-14 waaraan ons gaan deelneem. “Ek is super opgewonde oor die veldtog wat later begin. Ons het reeds in November met voorbereiding vir die toernooi begin. “Daar is ook ’n paar exciting spelers wat by ons aangesluit het,” het Beukes aan Son gesê. Crusaders skop hul veldtog in die Super-14 teen Kirkwood op 21 Januarie op die Bergsig-sportterrein af. Hul eerste tuiswedstryd is op 4 Februarie teen PE Harlequins in Parkdene. Beukes is ook opgewonde oor sy nuwe aanwins van Justin Bhana, wat vir Barbarians van Mosselbaai gespeel het. Bhana is ’n talentvolle veelsydige speler wat ewe goed op vleuel én heelagter is. “Ek is veral excited oor die koms van Justin Bhana. As junior kom hy deur die Leeus se strukture en was ook gekontrakteerde deur Arende. “Hy is ook ’n voormalige nasionale naelloop- kampioen en iemand wat ek glo vir die Blitsbokke kan speel sou hy die geleentheid, kry” het Beukes gesê. Nog twee spelers van Barbarians, Ezrick Alexander (stut) en die vleuel Bradley Sumaro, het ook die D’Almeida-stadion vir Parkdene verruil. Beukes het gesê hy sal later dié week van die nuwe aanwinste bekendmaak.