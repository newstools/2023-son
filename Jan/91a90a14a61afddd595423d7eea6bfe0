WP-RUGBY kan nie weens nostalgie vernietig word nie. Dit is die boodskap wat John Dobson, coach van die Stormers, Rian Oberholzer, WP Rugby se SA Rugby-aangestelde administrateur, sowel as Danny Jones, die hoofbestuurder van WP, gister aan die media op ’n mediakonferensie by die Cape Town Stadium oorgedra het. Dit kom in die nadraai van ’n voortdurende vertraging in die verkoop van Nuweland weens ’n erfenisterrein-aansoek deur die voormalige Springbok-kaptein Wynand Claassen. Oberholzer sê die gevolge van ’n suksesvolle aansoek deur Claassen “sal absoluut die einde beteken van WP Rugby soos ons dit ken”. Daar is ’n uitstaande bedrag (sowat R112 miljoen) wat deur die WPRFU van Flyt/Dreamworld (’n eien­domskonsortium) ontvang is wat terugbetaal moet word. “As Nuweland nie verkoop kan word nie, waar gaan daardie geld vandaan kom?” het Oberholzer gesê. Oberholzer het Claassen se planne vir Nuweland as “’n museum van ou apartheidsrugby” beskryf. ’n Finale besluit word einde Januarie verwag. Erfenisgebied Die aansoek is nou in die proses van openbare deelname. Oberholzer het die WP en Stormer fans versoek om hulle stem dik te maak teen die verklaring van Nuweland as erfenisgebied. “Die gevolge van ’n suksesvolle erfenis-aansoek sal die einde beteken van die Westelike Provinsie-Rugbyvoetbalunie soos ons dit ken. Dobson sê sy span, wat in Junie laas jaar die United Rugby Championship-titel in die Cape Town Stadium verower het, sal nie wil teruggaan Nuweland toe nie. “Ek kan vir jou sê uit die span se perspektief is ons ongelooflik gelukkig hier. “Hulle het reeds baie goeie herinneringe aan die Cape Town Stadium, en hulle gaan baie meer maak,” het hy gesê. Dobson het ’n vergelyking met die 19-jarige Stormer-speler Suleiman Hartzenberg se storie as voorbeeld gebruik “Hy kom van Manenberg en kry ’n geleentheid en is nou ’n Stormer wat in die Cape Town Stadium speel. Ek kan jou verseker dat hy geen verbintenis met Nuweland het nie. “Ek het goeie herinneringe daar (van Nuweland), maar daar is baie mense wat van Nuweland uitgesluit was. Dit is die waarheid. “Maar vir die span is dit waar ons wil wees en speel, en waar rugby gaan floreer. “Ons het 19 games agtereenvolgens hier gewen. Herinneringe “Om ons in ’n stadion te plaas wat verouderd is, wat pynlike herinneringe vir sommige mense het en geen herinneringe vir die meeste van my span het nie, maak nie sin nie,” het Dobson bygevoeg.