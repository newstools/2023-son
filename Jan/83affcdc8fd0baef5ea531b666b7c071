DANKSY ’n goed uitgevoerde ondersoek en opsporingsoperasies deur die Wes-Kaapse handelsmisdaad-ondersoekeenheid, is twee verdagtes in onverwante bedrogsake oor die naweek in hegtenis geneem. Lede verbonde aan die ondersoekeenheid was Vrydag op die spoor van ’n 43-jarige vrou wat in Kuilsrivier woonagtig is. Kapt. FC van Wyk, ’n polisiewoordvoerder, sê die vrou is gearresteer vir bedrog wat by haar werksplek in Wellington gepleeg is. “Volgens rekords was die verdagte in diens by ’n druiweplaas in Wellington. “Gedurende November 2021 het die plaas bestuurder die direkteur van die plaas in kennis gestel van vermeende transaksies wat deur die verdagte gemaak is. Ná verdere ondersoek deur die plaas, het hulle ’n ouditmaatskappy in diens geneem om ’n oudit van 2019 tot 2021 te doen. “Daar is ontdek dat die verdagte meer as 400 transaksies van die besigheidsrekeninge na haar persoonlike rekening gemaak het. Die transaksies beloop tot ’n totaal van R1 121 078,” sê Van Wyk. Klerewinkel Volgens Van Wyk het dieselfde lede van handelsmisdaad-ondersoekeenheid omstreeks 10:30 op Vrydag verdere opsporingsoperasies uitgevoer en ’n 37-jarige man van Hawston gearresteer op ’n aanklag van bedrog. Hierdie man was ook gearresteer vir bedrog wat by sy werksplek gepleeg was. “Die verdagte was ’n bestuurder by ’n kleinhandel klerewinkel en terwyl hy in diens was, het hy fiktiewe terugbetalings gedoen en die kontant in sy sak gesteek. Altesaam R201 210 is van die maatskappy gesteel weens bedrieglike transaksies. “Die verdagte is in hegtenis geneem en word by die Mitchells Plain-polisiestasie aangehou,” sê Van Wyk. Hulle het gister onderskeidelik in die Wellington- en Mitchells Plain-landdroshowe verskyn op aanklagte van bedrog. Albei sake is uitgestel tot einde van die maand vir verdere ondersoek en sal by dieselfde howe hervat word.