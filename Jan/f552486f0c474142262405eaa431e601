DRIE Engelse Premierliga-klubs, Manchester United, Tottenham Hotspur of Liverpool FC, word deur Qatar Sports Investments geteiken oor ’n moontlike takeover, het Bloomberg News Maandag berig. Nasser Al-Khelaifi, voorsitter van Qatar Sports Investments, het onlangs gesprekke met sy eweknie van Tottenham, Daniel Levy, gevoer oor ’n moontlike aankoop van ’n belang in die klub, lui die verslag. Qatar Sports Investments oorweeg volgens die verslag ’n totale oorname óf ’n belang in Manchester United of Liverpool. In ’n email-antwoord het Tottenham Hotspur gesê: “Daar is geen waarheid in berigte dat ’n vergadering plaasgevind het oor die verkoop van aandele in die klub nie.” Manchester United se Amerikaanse eienaar, die Glazer-familie, het gekyk na opsies vir die 20-malige Engelse sokkerkampioen, insluitend ’n nuwe belegging of ’n moontlike verkoop. In ’n verklaring in November het die klub gesê die Glazer-familie sal saam met finansiële adviseurs werk aan die proses, wat kan lei tot ’n gedeeltelike verkoop van die Old Trafford-klub of beleggings, insluitend die stadion- en infrastruktuurherontwikkeling. Tom Werner, voorsitter van Liverpool, het ook in November gesê dat die eienaar van die Premierliga-span, Fenway Sports Group (FSG), oorweeg om die klub te verkoop. Qatar Sports Investments is tans die eienaar van die Franse sokkerklub Paris St Germain, en het ’n belang in die Portugese klub SC Braga.