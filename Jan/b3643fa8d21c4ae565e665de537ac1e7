BEN Tapuai sê die Sharks gaan nie Edinburgh sonder hul Skotse internasionale spelers onderskat nie. Die Sharks kom Saterdag in ’n United Rugby Championship (URC)-kragmeting met Edinburgh in die Dam Health Stadium te staan. “Om eerlik te wees, ons kan nie te veel daarin lees nie. Hulle is ’n baie sterk span en hulle is al lank in dié kompetisie. “Of hulle nou hul Skotse internasionale spelers het of nie, dit gaan belangrik wees vir hul veldtog om so hoog as moontlik te probeer eindig. “As gevolg van ’n teleurstellende nederlaag laas week teen Harlequins, fokus ons net op onsself en probeer om alles vir Saterdag uit te sorteer,” het Tapuai gister in ’n aanlyn konferensie gesê. Intussen is die kragtige vleuel Stravino Jacobs een van ’n allemintige 11 veranderinge aan die Bulls se span vir Saterdag se URC-kragmeting met Scarlets (afskop 21:35) in Wallis. Chris Rossouw, die Bulls se instaan-coach, glo die Scarlets gaan probeer om druk met taktiese skoppe op hulle te plaas. “Die Scarlets is bekend as ’n span wat baie aanval. In die laaste twee maande het hulle die balans tussen hul aanval en hul skop-spel gevind. “Ons moet seker maak ons word nie in ons eie helfte vasgepen nie. “Hulle het ’n groot pak voorspelers. Ons grootste bedreiging is om hul skop-spel te bestuur,” het Rossouw gister met die aankondiging van die uitsoekspan gesê. DIE BULLS SE SPAN IS: Johan Goosen, David Kriel, Lionel Mapoe, Harold Vorster, Stravino Jacobs, Chris Smith, Zak Burger; Elrigh Louw, Cyle Brink, Marco van Staden, Ruan Nortjé (k), Ruan Vermaak, Mornay Smith, Johan Grobbelaar, Gerhard Steenekamp. BANK: Jan-Hendrik Wessels, Simphiwe Matanzima, Francois Kloppers, Janko Swanepoel, Nizaam Carr, Embrose Papier, Cornal Hendricks, Wandisile Simelane.