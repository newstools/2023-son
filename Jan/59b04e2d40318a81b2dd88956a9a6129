KESHAV Maharaj, Suid-Afrika se suksesvolste spinner, is moeg en uitgeput! Maharaj het ná afloop van die tweede dag se spel in die derde kriekettoets teen Australië, in Sydney, sake as moeilik beskryf. Maar dit was lankal sigbaar, veral nadat hy sonder enige entoesiasme en opgewondenheid die paaltjie van Steve Smith (104) gevier het. Dit was sy eerste paaltjie in drie toetse Down Under — en hy het dit nie eens met sy kenmerkende fist-pumps gevier nie. Dit is alles in totale teenstelling met sy vertonings verlede jaar teen Bangladesj toe hy in twee toetse 16 paaltjies platgetrek het. Volgens Maharaj het die huidige toer baie uitdagend vir hom en sy spanmaats geword. “Ek het baie hard gewerk, maar soms ervaar ’n mens die insinkings waardeur ek nou gaan. “Dit gaan glad nie oor ’n gebrek aan voorbereiding of harde werk nie. Konsekwent “Dalk is dit bloot net my liggaam wat moeg is. Ek moet ook net byvoeg dat die kolfblaaie in Australië baie goed is. “Soms is dit net baie moeilik om op ’n sekere manier te boul. As bouler is dit baie belangrik dat jy konsekwent vertoon. “Ek moet eerlik wees, ek is tans nie baie konsekwent in toetse nie. Dit is ’n aspek waaraan ek moet werk, want dit is tans die grootste probleem in my spel. “Aan die begin van die wedstryd het ons gedink die blad sou meer spin. Wie weet wat later kan gebeur?”