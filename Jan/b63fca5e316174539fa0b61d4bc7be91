JUNIOR Pokomela se kennis van die Glasgow Warriors en hulle coach, Franco Smith, behoort van groot waarde vir die Stormers te wees. Dít is wanneer die Kapenaars die Warriors Sondag in ’n United Rugby Cham­pionship-kragmeting in Skotland die stryd gaan aansê. Net soos die Stormers spog die Warriors met twee agtereenvolgende derby-oorwinnings in die URC. Pokomela het van 2017 tot 2019 vir die Cheetahs gespeel toe Smith nog die coach van die Vrystaters was. Die 26-jarige losvoorspeler het al voorheen vir die Cheetahs in die Pro14-kompetisie teen Glasgow uitgedraf. Die voormalige SA o. 20-speler het sy insigte oor die uitdaging wat Glasgow bied, op ’n aanlyn konferensie gedeel. “Ek het niks anders as massiewe respek vir Franco nie. Toe hy my by die Cheetahs afgerig het, het ek van my beste rugby gespeel,” het hy gesê. “Hy het Glasgow reggeruk en hulle speel skitterende rugby. Ek het hulle twee games teen Edinburgh gekyk en hulle het so goed gespeel. “Hulle is ’n span met ’n aanvallende mindset, maar ek kan my voorstel met die weerstoestande (in die Noordelike Halfrond) kan hulle nie altyd speel soos hulle graag wil speel nie. Franco is ’n coach wat daarvan hou om aan te val en die bal vinnig te speel. “Ons sal dus goed voorberei en ons huiswerk doen en seker maak ons ??is gereed daarvoor.” By die Stormers moet Pokomela vir ’n plek in die lostrio meeding met spelers van die kaliber van die veteraan Deon Fourie en die dinamiese Hacjivah Dayimani. Volgens Pokomela bring dit net die beste in hom uit. “Die kompetisie van een tot 15 by die Stormers is dol, veral in die losvoorspelers. “Jy het Brannas (Fourie), Hacjivah, Evan (Roos), Willie (Engelbrecht), Marcel (Theunissen) … die diepte is net ongelooflik. “Die kompetisie is dus gesond en jy moet op jou tone wees en aanhou aan die deur klop “Ek is bly ek kan elke week speel en bydra tot die span waar ek kan. Ek voel ek is geseënd. “’n Ou soos Brannas is 36 jaar oud en speel steeds sy beste rugby. “Ek voed van hom af en leer elke dag by hierdie ouens,” het Pokomela bygevoeg.