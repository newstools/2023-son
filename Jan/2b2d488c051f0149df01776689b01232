VANDAG kan die aangrypende dokumentêre program ’n Bus uit Oekraïne op kykNET (DStv-kanaal 144) gekyk word. Die fokus is die merkwaardige verhaal van die Suid-Afrikaner Johan Oldenburg, wat 52 vlugtelinge van Oekraïne gered en na Nederland vervoer het. ’n Bus uit Oekraïne is ’n storie oor ’n Suid-Afrikaanse man, Oldenburg, wat hom in Nederland gevestig en besluit het hy kan nie net stilsit en toekyk terwyl Oekraïne aangeval word en die burgers van die land hulp nodig het nie. Só huur hy toe ’n bus en sorg dat 52 vlugtelinge ’n veilige vesting in Nederland kry. Charlenè Brouwer, regisseur en uitvoerende vervaardiger van ’n Bus uit Oekraïne, verduidelik: “Die dokumentêre program vervat die vlugtelinge se weergawes van hulle eie lewe en die impak wat die oorlog gehad het. Vermoëns “Dit is ’n humanitêre storie wat nie net oor die oorlog handel nie, maar ook oor die impak van enige onderdrukking vertel uit ’n humanitêre oogpunt.” Die dokumentêr is gemaak uit ’n humanitêre oogpunt om die “liefdesdaad” aan die wêreld te vertel om ander te inspireer om dieselfde te doen binne hulle vermoëns. “Die dokumentêr is in April 2022 vervaardig en ses weke later is dit geredigeer en aangebied in Nederland aan die ambassadeur van Oekraïne en vlugtelinge wat hulle storie gedeel het,” sê Charlenè. Waldimar Pelser, M-Net se direkteur vir kykNET-kanale, verduidelik hoekom die dokkie so belangrik is. “In elke globale nuusstorie is akuut persoonlike stories weggesteek. “In die geval van oorlog, soos dié wat Rusland teen Oekraïne verklaar het, hoor en sien ons bomme ontplof, maar ons luister en kyk soms verhale mis van menslikheid en dapperheid, soos die een van die gebore Suid-Afrikaner Johan Oldenburg. “Hy het ’n groep Oekraïense vlugtelinge gehelp om na Nederland te ontsnap. Dit is ons voorreg om sy storie te vertel.”