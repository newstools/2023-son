NEE, dit is glad nie ‘n joke nie... Arsenal gaan die Nuwejaar betree as die gunsteling om sokker se Engelse Premierliga te wen. Die Gunners het ‘n opwindende wedstryd teen Brighton and Hove Albion met 4-2 Saterdag in die Amex Stadium gewen. Dit hou Arsenal heel bo-aan dié liga se punteleer en boonop nog met verdere daglig tussen hom en die verdedigende kampioen, Manchester City. En dít nadat Man City lelik gaan naam weggooi het voor sy tuisskare deur met 1-1 teen Everton gelyk te speel. Arsenal (43) het nou sewe punte meer as die Cityzens (36) en nege meer as Newcastle (34) wat die derde plek beklee. Manchester United (32) is in die vierde plek, maar kan Sondag terugkeer tot die vyfde plek as Tottenham Hotspur (30) vir Aston Villa kan klop. Liverpool (28) is in die sede plek. Ofskoon die Gunners goed gelyk het vir groot dele van sy wedstryd teen die Seagulls, was daar in die laaste 30 minute kwaai klippe gekou toe die tuisspan met ‘n terugvegpoging vorendag gekom het. Arsenal was gemaklik voor met 3-0 nadat Bukayo Saka sommer in die tweede minuut aan die besoekers die voortou gegee het. Martin Odegaard (kaptein) het dit kort voor rustyd 2-0 gemaak. Drie minute die tweede helfte in het Eddie Nketiah die Gunners se voorsprong gerek. Daarna het Brighton begin wakker skrik en meer balbesit geniet, met Kaoru Mitoma wat die nette in die 65ste minuut laat raas het. ‘n Briljante aangee deur Odegaard het egter vier minute later Gabriel Martinelli in spasie geplaas vir Arsenal om hul vierde doel aan te teken. Evan Ferguson het egter vir Brighton in die 77ste minuut teruggeslaan. Dit was amper 4-3 met beseringstyd nog oor, maar Mitoma was dié keer onkant betrap deur die VAR. In Saterdag se ander uitslae het Newcastle met 0-0 gelykop gespeel teen Leeds United, terwyl Crystal Palace vir Bournemouth met 2-0 geklop het. Fulham was met 2-1 te sterk vir Southampton.