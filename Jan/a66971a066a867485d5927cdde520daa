INWONERS van Sneeuberghof in Eldorado Park in Gauteng het Vrydag en Saterdag die voorheen berugte B Section-woonstelle in die hitte herstel en skoongemaak. Selfs kinders is met grawe en swartsakke gesien help om die gebied weer tot sy ou glorie te herstel. Son het voorheen berig van die rioolprobleme in die fletse en vullis rondom die wonings. Inwoners het nou genoeg gehad van die tekort aan dienslewering en besluit om maar self wat stukkend is te fix. Vincentia Steenkamp sê: “Al die inwoners het besluit ons moet skoon maak en die flats onderhou.” Die reuk van dooie hond het ook in die lug gehang, die sokkerveld vol vlieë. Steenkamp voeg by dat dit hartseer is om te weet die eens sokker- en hokkieveld is neglect en het 'n dump site geword. “Ons probeer dit herstel soos ons dit geken het. “Wanneer ons dienslewering versoek, is daar altyd die een of ander issue, of daar word gewag op kontrakteurs. “As gemeenskap het ons besluit ons kan nie langer wag nie, omdat ons kinders siek word.” Een van die inwoners, wat gevra het om anoniem te bly, sê hul wyksraadslid doen niks en daarom maak hulle maar self skoon. “Die gras word nie gesny nie en die rioolstelsel moet herstel word. Daar kom egter net niks van die plaaslike regering nie.” Intussen verduidelik Steenkamp: “Die eerste drein issue het in Januarie 2022 begin. Ná sewe maande het raadslid Peter Rafferty self moue opgerol en dit gefix. “Dieselfde tyd was daar 'n issue met ander dreine.” Volgens Steenkamp was daar ook probleme met die rioolpyp, wat herhaaldelik aangemeld is, maar sonder enige reaksie. “Ons het die dreinstelsel toe maar self gefix, danksy 'n inwoner wie 'n loodgieter is.” 