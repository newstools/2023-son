DIE Britse tennisster Emma Raducanu kan dalk die eerste Grand Slam-toernooi van die jaar misloop nadat sy gister ’n besering opgedoen het. Raducanu moes haar aan haar wedstryd teen Slowakye se Viktoria Kuzmova onttrek in die Auckland Classic. Dit is nadat die Brit se enkel beseer is. Raducanu was in trane toe sy die baan moes verlaat, met die vrese dat sy nou maar kan vergeet om aan die Australiese Ope deel te neem. Die Australiese Ope begin oor 10 dae (16 Januarie) in Melbourne. Raducanu, wat met een Grand Slam-titel (Amerikaanse Ope) spog, was sterk op pad na ’n sege teen Kuzmova nadat dit haar net 22 minute geneem het om die eerste stel te wen. Aangeraai In die tweede stel het sy gesukkel en toe haar enkel gerol. Sy het mediese behandeling ontvang, maar is aangeraai om eerder uit die wedstryd te tree. Intussen is Afrika (Tunisië) se voorste speler, Ons Jabeur, op koers om haar eerste titel vir die seisoen te wen. Jabeur het Sorana Cirstea met 7-6, 6-1 geklop en die Auckland Classic se kwarteindronde gehaal. Dié speler van Tunisië het verlede jaar groot opgang gemaak en die eindstryd van Wimbledon en die Amerikaanse Ope gehaal. Die jaar, sê Jabeur, is sy glad nie lus om weer naaswenner te speel wanneer dit by Grand Slam-toernooie kom nie. “Ek soek die eerste plek op die ranglys. Ek wil nou Grand Slams begin wen,” het Jabeur bygevoeg.