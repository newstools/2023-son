NADAT die Stormers behoorlik sy Lions-span se tjank afgetrap het op die laaste dag van 2022, is coach Ivan “Cash” van Rooyen desperaat om meer bestendigheid van sy trop te sien. Van Rooyen het sy groep van 29 spelers vir hul besoek aan Europa bekend gemaak. Hulle kom Vrydag in die United Rugby Champion­ship teen Munster te staan. Dan moet hulle volgende week Stade Français in die Heineken Challenge Cup pak. Die Lions gaan vir vier weke weg van die huis wees en moet ook nog in die Challenge Cup teen die Dragons speel en dan in die URC teen Connacht. Die Gautengers is op Oujaarsdag met 8-40 deur die Stormers verneder. In hul voorlaaste wedstryd van 2022 het die Sharks ook hul tanne in Van Rooyen se welpies ingesink. Geloof Maar dié coach is nie in sak en as nie en glo sy span kan weg van die huis weer hul mojo vind. “Daar is sommer nog verskriklik baie geloof binne die groep in terme van die proses waardeur ons gaan,” het Van Rooyen gesê. “Ons weet ons moet meer bestendig wees op die aanval en verdediging. Ons is onder geen wanindruk oor dat dit ’n taai toer gaan wees nie. “Ons hou van toer. Ons het baie tyd saam deurgebring in Johannesburg, maar tyd saam op toer is anders. Om saam vir vier weke weg te gaan, is ’n goeie geleentheid om laer te trek en bestendigheid in ons voorbereiding te kry.”