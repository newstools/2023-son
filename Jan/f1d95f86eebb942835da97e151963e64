DIE Sharks het Saterdag ongelooflike karakter op die verdediging gewys om ’n laat aanslag van Edinburgh af te weer. Die besoekers van Durban moes baie hard werk om ’n United Rugby Championship-oorwinning van deurstaan, om 'n onskatbare oorwinning van 22-19 in die DAM Health Stadium in die Skotse hoofstad te behaal. Edinburgh was met rustyd met 19-14 voor. Nadat amptelike speeltyd ná 80 minute reeds verstreke was, het die tuisspan vir sowat sewe minute alles in die stryd gewerp om oor die Sharks se doellyn te kom. Die coach, Neil Powell, se manne het soos besetenes getackle en daarin geslaag om elke aanval in die kiem te smoor. Aphelele Fassi, die Sharks se Springbok-heelagter wat meer bekend is vir sy aanvallende spel, was rotsvas op die verdediging in die laaste vesting. Hy was nie net puik onder die hoë bal nie, maar het telkemale verhoed dat die Skotte die wendrie in die doodsnikke kom druk. Beide spanne het drie vyfpunters aangeken, waarvan twee verdoel was. Die enigste verskil tussen die twee spanne was die Sharks se losskakel Curwin Bosch. Die 25-jarige was agterna welverdiend as die speler van die wedstryd aangewys. Hy het na die tyd gesê: “Die boys moet baie krediet kry. Ons het ’n goeie begin tot die game gehad, maar in die laaste 10 tot 15 minute van die eerste helfte het ons hulle toegelaat om terug in die game te kom. "In die tweede helfte het hulle uitgekom soos ’n huis wat aan die brand is. Teen die einde het ons vir sowat sewe minute verdedig. Dit het baie lank gevoel. Ons het geweet dat Edinburgh op hul tuisveld baie moeilik sou wees, maar die boys was opgewasse vir die taak.” Die ander groot uitblinker vir die Sharks was die Bok-stut Ox Nche. Die voorryman het gespeel en gewys waarom hy een van die voorste loskopstutte in Suid-Afrika is. Hy het nie net sterk in die skrums gestaan nie, maar was ook ’n doring in die tuisspan se vlees met sy kraglopies. Die skrumskakel Grant Williams het ook weereens gewys waarom hy so hoog aangeskryf is. Dit was Sharks se sewende oorwinning van die seisoen. Vanuit die perspektief van die URC-log, beteken dit dat hulle nou bo Edinburgh na die agtste plek opskuif met 33 punte. EDINBURGH - drieë: Adam McBurney (2), Henry Immelman; doelskoppe: Charlie Savala (2). SHARKS - drieë: Grant Williams, Marnus Potgieter, Kerron van Vuuren; doelskoppe: Curwin Bosch (2); strafdoel: Bosch