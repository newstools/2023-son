BEN Morel, uitvoerende hoof van die Sesnasies-toernooi, hou vol daar is geen planne om die kampioenskap uit te brei om die Springbokke in te sluit nie. Suid-Afrika se franchises het ’n suksesvolle oorgang na die Noordelike Halfrond se klubkompetisies gemaak. Die Stormers het verlede seisoen se eerste United Rugby Championship gewen, terwyl al die land se franchises vir die uitklopfases van die Champions en Challenge Cup gekwalifiseer het. Vanweë hierdie suksesse het bespiegeling voortgeduur dat die Springbokke uiteindelik by die Sesnasies-reeks kan aansluit. Morel het egter in ’n onderhoud met The Telegraph koue water oor hierdie gerugte gegooi. “Daar is geen gesprek oor die uitbreiding van die Sesnasies op die oomblik nie. Die hele fokus is om die regte oplossing en verbeterings aan die Julie- en November-vensters en om ’n meer mededingende verhaal vir daardie wedstryde te vind,” het Morel aan Reuters gesê. “Ons hele energie van die Sesnasies is daarop gefokus. So, daar is geen gesprek oor enigiets anders nie. Daar was nog nooit nie. Ek kan daardie dinamiek verstaan, maar die spelers in die klubwedstryde in Suid-Afrika het ’n kompetisie nodig gehad om in te speel wat ’n kwessie aan hulle kant was. Daar was natuurlik ’n mate van belangstelling, maar ons is nie betrokke by enige van daardie gesprekke nie.” Die Springbokke sal tot minstens 2025 aanhou om in die Suidelike Halfrond Rugby Championship teen Nieu-Seeland, Australië en Argentinië te speel, het die organiseerders Sanzaar verlede jaar bevestig. Die Bokke het in verlede jaar se Rugby Championship tweede agter Nieu-Seeland geëindig en vier van hul ses wedstryde gewen.