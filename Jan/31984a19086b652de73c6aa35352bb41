VILLIERSDORP. - Op driejarige ouderdom moes sy aanskou hoe haar ma voor haar doodgesteek word. In haar graad 11-jaar het haar ouma wat sy as haar grootste steunpilaar beskou het, gesterf. Die hele matriek-eindeksamen van 2022 was vir haar veeleisend, straf en het haar elke aand in trane gehad. Maar vandag het die soet die bitter van die lewe oorwin vir Jerusha Armoed, wat nie toegelaat het die dat die armoedige kant van die lewe haar van haar drome kom beroof nie. Dié matrikulant van die Villiersdorp Sekondêre skool, het tydens Vrydag se bekendmaking van die matriekuitslae gewys daar is niks sekondêrs aan haar prestasie nie. Jerusha is nou die talk of the town met haar ses onderskeidings in Afrikaans huistaal, Engels eerste addisioneel, wiskunde geletterdheid, lewensoriëntering, geskiedenis en toerisme. Volgens Jerusha het sy nie soveel onderskeidings in haar wildste drome verwag nie. “Ek het amper op my rug geval toe ek my uitslae kry. “Die eksamen was baie moeilik vir my en ek het elke aand gehuil en was vol trane. “Op driejarige ouderdom was ek broos en jonk en moes sien hoe ’n mes uit ’n laai gehaal word en my ma daarmee doodgesteek word. “Nie net het ek my ma daardie dag verloor nie, maar ook my pa wat toe tronk toe is. “Ek het by my ouma grootgeword en sy was my staatmaker. Toe ek in gr. 11 was, het sy gesterf en dit was ook baie swaar vir my,” het Jerusha oor haar pad vol dorings vertel. 