DIE jaar 2023 is maar nog net ‘n week oud en Novak Djokovic staan al klaar die kans op sy eerste stukkie silwerware in te palm. Verskeie van dié Serwiese tennisspeler se aanhangers sou egter Saterdagmiddag asem opgehou het toe Djokovic in sy halfeindstryd van die Adelaide International teen Rusland se Daniil Medvedev behandeling moes ontvang vir ‘n seer dyspier. Ondanks die besering het Djokovic dié wedstryd met 6-3, 6-4  gewen om ‘n plek in Sondag se eindstryd teen die onbekende Amerikaner Sebastian Korda te bespreek. Korda het sy plek in die eindstryd bespreek nadat sy teenstander, Yoshihito Nishioka van Japan, ná een pot in die tweede stel weens ‘n besering die handdoek ingegooi het. Korda het die eerste stel met 7-6 gewen en was met 1-0 voor in die tweede. Intussen het Djokovic bevestig sy seer dyspier is nie so ernstig nie, en dat hy beslis in Sondag se eindstryd sal speel. Djokovic het gesê: “Ek het medikasie vir die swelling gevat en dit het gehelp. Ek wou nie momentum verloor nie en soos die wedstryd langer geword het, so het die dyspier warm geraak en het die pyn ook minder geword. Hopelik sal dit môre weer reg wees.” Djokovic het verder gesê hy weet dat hy op sy ouderdom (in sy 30s) sulke skete sal begin opdoen en dat hy dankbaar is vir die kans om nog te kan speel. “Ek probeer om altyd my beste te gee wanneer ek die kans kry,” het die Serwiër gesê. 