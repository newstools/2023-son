REGGAE fans hier is ’n lekker een vir julle! Die ikoniese reggae-groep Son’s of Selassie, hou op 4 Februarie ’n tribute konsert om die koning van Reggae, Bob Marley, te vereer by die Utopia Lounge in Ottery. Vanjaar sou die Don’t worry-sanger sy 78ste verjaardag gevier het. Selfs ná sy dood word hy steeds as een van die mees inspirerende kunstenaars van die 21ste eeu beskou. Iets waaroor Son’s of Selassie se hoofsanger, Bro Manchi, saamstem. In ’n gesprek met Son sê Manchi dat dit een van die hoofredes is waarom hy en die groep bymekaar moes kom en Marley se nalatenskap vier, omdat hy verteenwoordig waarvoor die groep staan. Son’s of Selassie vertel hoe dit voel om moeilike tye te oorkom, nadat die groep in die hartjie van apartheid geskep is, en hulle musiek gemaak het wat harte deurgedring het, en liefde en eenheid aanmoedig. “Dit is die tweede keer dat ons besluit het om saam te kom om die Tribute program by Utopia aan te bied,” sê Manchi. “Dis ’n huldeblyk aan Bob Marley. Hy was ’n inspirasie en is die koning van reggae. Son’s of Selassie bestaan uit die werk wat hy gedoen het, so elke jaar vier ons hom.” “Sy songs is soos anthems waarmee selfs die jongste kinders vandag bekend is.” Verder verduidelik hy dat die show vir mense van alle ouderdomme voorsiening maak. “Die reggae scene gaan mos nou oor dance-all en reggae, so die jong mense sal hulself geniet met die dance-all. Dis ’n lekker geleentheid wat Tyrone Titus (Utopia-eienaar) geskep het vir reggae om daar gespeel te word. Ons gaan saam met ons eie mense fees vier.” Ander kunstenaars wat optree sluit in DJ Trigger, lede van sy jeug-musiekskool, asook Bliksemstraal, wat sy eie flavour sal bring. Kaartjies vir die show kos R50. Deure open 15:00 op Saterdag 4 Februarie.