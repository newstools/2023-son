MET die Engelse Premierliga wat vanaf Donderdag weer tot aksie terugkeer, word daar al reeds gegis oor watter managers nie die einde van Januarie gaan sien nie. En daar is al reeds ’n paar sterk kandidate wat om die verkeerde redes na vore begin tree het. Frank Lampard (Everton) is klaarblyklik op dun ys nadat die Toffees binne drie dae twee keer verloor het. Eers is Everton met 0-4 deur Brighton verneder, toe val hy teen Manchester Unit­ed in die FA Cup se derde ronde met 1-3 vas. Die Toffees se volgende wedstryd (Saterdag) is teen Southampton. En Southampton se huidige manager, Nathan Jones, se kop is ook al klaar op ’n blok — slegs ’n paar maande nadat hy Ralph Hasenhüttl vervang het. Jones het nou vier van sy wedstryde in beheer verloor en is al reeds aan die verkeerde kant van Southampton se ondersteuners. Intussen het Lampard die afgelope week gesê hy het met Everton se raad gesels, maar sy toekoms as manager is nie bespreek nie. “Dit was private gesprekke. So maklik soos dit,” het hy gesê. Verskonings “Ek het nog nooit en sal ook nooit waarborge gaan soek nie. My taak is om op my werk te fokus, dag-in en dag-uit en wedstryd vir wedstryd.” Jones het intussen klaar verskonings begin maak en homself vir Southampton se gesukkel blameer. Glad nie ’n goeie teken vir die nuwe man op St. Mary’s nie.