VILLA het ’n nuwe coach wat vasbeslote is om die gloriedae weer na Boland Park in Worcester terug te bring. Maar Wylie Seroot was al genoeg keer om die blok om te weet dat dinge nie oornag sal gebeur nie, maar dat daar êrens op ’n kol begin moet word om die span op koers te kry om vir ’n Top-12-plek mee te kan ding. Villa het laas seisoen nie die Top-12 gehaal nie, maar soos sake nou staan, wil die nuwe bestuur die klub laat herrys. Ondanks gerugte van onenigheid oor wie nou wel aan die stuur van die klub is, sê Seroot dat hy glad nie bekommerd is oor wat in die raadsaal aan die broei is nie. Wat vir hom saak maak, is dat hy die ondersteuning van die huidige bestuur het om die span op die veld reg te kry vir die uitdagende veldtog in die Bolandse Groot Uitdaagbeker-kompetisie. Seroot sal ondersteun word deur die klub se nuwe direkteur van afrigting, Aldridge Mercuur. “Ek is in murg en been ’n rugbyman en my hoofdoelwit is om die span in aanspraakmakers vir die liga-titel te omskep, en dit is wat saak maak. “Dit is ’n reuse- taak wat wag, maar ek is daarvan oortuig dat ek die span in ’n kompeterende unit sal kan omskep. Villa is ’n groot klub en die verwagtinge is baie groot. “Ondersteuners soek sukses en dis waaroor dit gaan. Daar is baie potensiaal, maar hoe skep ons die toestande om die span suksesvol te maak? Dit gaan oor harde werk,” sê Seroot. Seroot het verlede jaar Wolseley in die Witsentraal-streek afgerig. Intussen sal die amptelike sewes-span vandag op Boland Park in Worcester begin vir die sewes-veldtog wat binnekort afskop. Dié toernooi, wat oor die naweek van 27-28 Januarie op die Wesbank-sportterrein in Malmesbury aangebied word, gaan vanjaar vir die eerste keer ook spanne Namibië, Western Suburbs, Kudus en Walvisbaai, verwelkom. Daar word in twee afdeling deelgeneem, met die Challenge Cup waar spanne wat aan die Bolandse streek- en gemeenskap-ligas deelneem, sal meeding. Plek Die toernooi begin reeds Vrydagaand met die Challenge Cup, terwyl die Premier Cup, Saterdag beslis sal word. Eduann Howburg, toernooi-direkteur, het bevestig daar is nog plek vir agt spanne om aan die Premier-afdeling deel te neem. Howburg sê: “Daar is ook 10 plekke oor vir spanne in die Challenge Cup. “Dan het ons nog plek vir vrouespanne in beide die rugby, sowel as die netbal. “Ons verwag egter ná die vakansie dat klubs ons sal kontak, maar dit is altyd goed as klubs ons so gou as moontlik laat weet.”