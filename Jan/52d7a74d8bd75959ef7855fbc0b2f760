DIE bloed bly vloei in Manenberg. Verskeie mense is sedert Dinsdag in Manenberg in afsonder­like skietvoorvalle dood of gewond. In ’n skietery 22:05 Dinsdag in Scheldt Walk is ’n 19-jarige man koelbloedig doodgeskiet. Die voorval het gebeur terwyl hy op pad winkel toe was. Hy is drie keer raak geskiet en is op die toneel dood. Volgens sers. Wesley Twigg, ’n polisiewoordvoerder, is die slagoffer in die bors geskiet en deur paramedici op die toneel dood verklaar. Twigg sê: “Die motief vir die moord is nog onbekend. ’n Moordsaak is geopen.” Moordenaar In ’n skietvoorval Woensdagoggend is ’n 27-jarige man ook vol lood gepomp. Die voorval het om 00:12 gebeur. Die man is na die hospitaal geneem en het later aan sy wonde beswyk. Die moordenaar het van die toneel gevlug. Volgens Vernon Visagie, voorsitter van die Manenberg gemeenskapspolisiëringsforum, is hulle bewus van die skietvoorval. Visagie sê: “Ons het gister ’n dringend vergadering gehou oor die bendegeweld wat weer opgevlam het. “Ons doen ’n beroep op die gemeenskap om met die polisie saam te werk om die skietery te stop.” Drive-by Roegshanda Pascoe, ’n gemeenskapsleier, sê: “Die skietery begin altyd as die skole begin. Die load shed­ding help ook nie, dit maak dinge erger. Die skietery het nog nooit opgehou nie.” Daar was, na verneem word, ook ’n skietery in Sonder­end-straat, waar iemand gisteroggend noodlottig gewond is. In nog ’n drive-by shooting Dinsdag in Silvertree is nog ’n persoon ook geskiet. Niemand is nog gearresteer nie.