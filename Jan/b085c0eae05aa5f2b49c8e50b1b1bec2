WAKEEL Dreyer (19) van Mitchells Plain wat ’n dag voordat hy sy matriekuitslae sou ontvang, doodgeskiet is, is Saterdag ter ruste gelê. Sy vermeende moordenaars, Zane Adonis en Keanan Hendricks, het verlede Maandag in die Mitchells Plain-landdroshof op aanklag van moord verskyn. Omgekrapte inwoners het ’n petisie opgestel om te verhoed dat hulle op borgtog vrygelaat word. Hartseertonele het Saterdag tydens Dreyer se begrafnis by die PPE Pentecostal Pinksterkerk in Beacon Valley afgespeel. Sy ma, Lucinda Roberts, het hartverskeurend gehuil terwyl sy haar laaste afskeid van haar geliefde seun geneem het. Dreyer se sokkerspan- maats en skoolvriende was ook baie hartseer tydens sy begrafnisdiens en die kerk was stampvol van sy vriende en familie. Liam Hector (18), een van sy spanmaats, het hom as ’n persoon beskryf wat altyd gelukkig was. Hector sê: “Hy het ons baie lesse op die sokkerveld, asook in ons persoonlike lewe, geleer.” Volgens past. Albert Tromp, wat die begrafnisdiens gelei het, was Dreyer baie aktief in hulle kerk en die jeug. Hy het hom as ’n lieflike jong man beskryf “wat altyd gesmile het”. Tromp sê: “Dit is nog ’n jong man se lewe wat onnodig geneem is. Hy het ’n blink toekoms voor hom gehad en was waardevol in die gemeenskap.” Dreyer was een van sy skool se toppresteerders in wiskunde en sou aan die Universiteit Stellenbosch gaan studeer het. Volgens Abie Isaacs van die Cape Flats Safety Forum is hulle bekommerd oor die moorde en is daar al meer as tien mense die afgelope maand in Mitchells Plain in die voortslepende bendegeweld doodgeskiet. Isaacs beweer daar is nie ’n politieke wil in die provinsie om die bendegeweld te stop nie. Die twee verdagtes sal weer in Maart in die Mitchells Plain-landdroshof verskyn vir ’n formele borgtogaansoek.