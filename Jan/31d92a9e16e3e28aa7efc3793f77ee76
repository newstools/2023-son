DIE Bulls se lot in die Champions Cup is nie meer in hul eie hande nie. Dit kom nadat die Pretorianers Vrydagaand met 7-31 teen Lyon in Frankryk vasgeval het. Die manne in blou wat sonder hul ongesonde coach, Jake White, moes klaarkom, het slegs een punt nodig gehad om deur te dring na die uitkloprondes. Die Bulls sal egter nou op die uitslae van spanne in groep A moet staat maak op 'n plek in die top-agt te verseker. Chris Rossouw, wat in White se afwesigheid, ingestaan het, het Saterdag tydens 'n aanylyn konferensie aan die media gesê:"Dit was ons eerste game tot nog toe in Frankryk. Ons  het teen 'n Franse span teëgekom wat tuis gespeel het en dit was heeltemal anders. “Jy kan na die toestande en reis kyk as ’n verskoning. Dit was uiters koud en die sneeu het teen die einde afgekom, maar die realiteit is dat die toestande aan die einde nie so erg was nie." Rossouw sê sy span het te veel strafskoppe afgestaan wat hom onder druk geplaas en daar was heeltemal te veel tegniese foute. “In die eerste helfte was dit 11 strafskoppe wat afgestaan is en in die tweede helfte het ons dit tot 5 afgebring. Ons het goed teruggekom in die tweede helfte, maar het ons aan die begin van die wedstryd onder geweldige druk geplaas en dit het op die telbord gewys.” Rossouw, wat beheer van die span neem terwyl Jake White voortgaan met sy herstel van die operasie, het gesê hoewel die uitslag teleurstellend was, het die Bulls waardevolle lesse geleer wat hulle sal dien as hulle in die toekoms wil beter vaar. "Nadat ons 10-0 agter was, het ons goed gespeel het. Ons kon net nie punte kry nie, wat 'n gebied is wat ons moet verbeter. In daardie vyf minute voor rustyd het ons daardie strafskoppe afgestaan wat tot daardie skrum- en losdrieë gelei het. “Basies was dit gelykop in die tweede helfte. Dit het ons gewys dat ons hierdie toestande kan bestuur en ons man kan staan. “Daar is baie positiewe aspekte, maar net ervaring sal mettertyd help. "Dit was 'n teleurstellende ervaring, maar ook 'n positiewe een deurdat ons in albei helftes in hierdie wedstryd was. "Ons het ook soortgelyke oomblikke teen die Sharks en Stormers gehad. Net tyd sal ons by 'n punt bring waar ons hierdie games beter kan beheer. “Dit is uiters moeilik om in Frankryk te wen. As jy hier wil wen, moet jy klinies wees, dapper wees en jou geleenthede aangryp. Ons het die geleenthede gehad. Ons moet ook beter aanpas om op ’n kunsgras te speel.” Wat beserings betref, het Rossouw bevestig dat dit net Arendse was wat 'n klein spierbesering opgedoen het. Arendse en Canan Moodie sal egter onder die Springbokke wees wat volgende naweek se United Rugby Championship-game teen Scarlets in Wallis uitsit.