DEAN ELGAR se swak kapteinskap, eerder as die power kolfwerk, is een van die groot redes waarom Suid-Afrika in die toetsreeks teen Australië Doer Onder sukkel. Ian Chappell, legendariese Australiese kaptein, sê prontuit Elgar se onlangse uitlatings oor die “gevaarlike” Gabba-kolfblad en die gebrek aan wedstryde teen top-gehalte teenstanders word as rookskerms deur Elgar gebruik om sy swak leierskap te probeer kamoefleer. Chappell se uitlatings kom op die vooraand van die derde en laaste toets wat Donderdag in Sydney begin. Suid-Afrika is met 0-2 agter in die reeks van drie. Chappel glo die Proteas se boulers kan ook baie beter vaar as Elgar veral sy veldplasings, sowel as sy boulers, beter kan aanwend. “Afgesien van Elgar se swak kapteinskap, kon die boulaanval baie beter in Australië gevaar het met verbeterde leierskap. Verstaan “Elgar, soos baie van sy mede- internasionale leiers, is nie goed vertroud met kapteinskap op Australiese blaaie nie. “Die boulers moet eers verstaan dat dit nie veel in Australië beteken om een goeie bal af te vuur en te dink jy kan sukses behaal nie. “Boulers moet consistent wees en moet volhard en aanhoudend druk op die kolwers plaas,” het Chappell verduidelik. Hy bevraagteken ook hoe Elgar sy boulers aanwend, en glo dat veral Anrich Nortjé saam met Kagiso Rababa die boulaanval met die nuwe bal moet begin. “Die beste kans om paaltjies te neem is aan die begin van ’n speler se kolfbeurt. “Die mees waarskynlike paaltjienemers, as hulle goed is, is die vinniger boulers en dit is noodsaaklik dat hulle die nuwe bal kry. “Nortjé is ’n baie beter bouler as Lungi Ngidi, wat sukkel,” het Chappell bygevoeg. Hy kap ook Elgar se veldplasings. “Dit is altyd ’n goeie idee om veral die nuwe kolwers met veldwerkers te omring. Dit vermeerder jou kans om die kolwers in die glippe uit te vang. “Die belangrikste is wanneer die kolwers jou boulers begin straf, dat jy gou met planne moet opkom om aan te pas en die kolwers te stuit in die teiken-areas,” meen Chappell.