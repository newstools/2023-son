NÁ DRIE nederlae agtereenvolgens was die Bulls Vrydagaand desperaat om weer op die wenpad te kom. Die Pretorianers het daarin geslaag om 'n bonuspunt-oorwinning van 29-14 oor die Dragons in die Rodney Parade Stadium in Newport, Suid van Wallis, te behaal. Coach Jake White se span het vier drieë teenoor die twee van sy gasheer aangeteken om 'n broodnodige oorwinning op die pad te behaal. Aan die begin van die game het die Bulls se losskakel, Johan Goosen, 'n teenaanval geloods en die heelagter, Kurt-Lee Arendse, weggestuur vir die eerste vyfpunter. Goosen het verdoel en kort daarna met ‘n strafskop geslaag om die telling 10-0 te maak. Die Dragons het toe 'n groot terugslag  beleef toe Lewis Jones geel gewys is omdat hy die bal opsetlik oor die doellyn uitgeslaan het. Die ref het 'n strafdrie toegeken en ná 16 minute was die telling reeds 17-0. Die gasheer het daarna begin terugveg. Bradley Roberts en Max Clark het albei gaan druk en Sam Davies was in die kol met die doelskoppe. Die Bulls was toe skielik met net drie punte (17-14) voor.In die tweede helfte het die game bietjie slordig geraak, maar ná volgehoue druk in die skrums, het die Bulls se binnesenter Harold Vorster gaan druk. Die veteraan-haker van die besoekers, Bismarck du Plessis, het die span se vierde drie gedruk. Puntemakers: DRAGONS: drieë: Bradley Roberts, Max Clark; doelskoppe: Sam Davies (2) BULLS - drieë: Kurt-Lee Arendse, strafdrie, Harold Vorster,  Bismarck du Plessis, doelskoppe: Johan Goosen (2), strafdoel: Goosen