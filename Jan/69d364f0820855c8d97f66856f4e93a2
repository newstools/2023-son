EDDIE Myners is Evergreens se nuwe coach. Die voormalige Springbokvrouespan se assistant coach gaan die klubspan van Pacaltsdorp in vanjaar se Suidwestelike Distrikte se Superliga coach. Dié span se voormalige afrigter Micro Geduldt het Myners se aanstelling bevestig. Geduldt gaan steeds by die afrigtingspan betrokke wees, het hy aan Son gesê. Myners was ook die SWD-Arende se hoof-coach voordat hy verlede jaar as die nasionale vrouespan se forwards coach by die World Cup was. Hy is ’n ervare coach en gaan beslis ’n reuse-aanwins vir klubrugby in die Suid-Kaap wees. Sy voormalige assistent by die SWD-Arende, Darryl Coeries, is reeds die hoof-coach by Progress. Raadgewende Daar is geen twyfel dat Evergreens, wat verlede seisoen net-net uitgemis het op ’n plek in die semi-finals, ’n reuse-aanslag gaan maak vir die titel vanjaar nie. Myners se toetrede tot die klubrugby-scene kom op die hakke van die champions, Crusaders se aankondiging dat Johan de Lange as hul nuwe coach aangestel is. De Lange neem die leisels by Ricardo Beukes oor wat besluit het om ’n raadgewende rol by die klub in te neem. Onder Beukes se leiding het die span verlede seisoen onoorwonne afgesluit nadat hulle ook as die champions gekroon is. Crusaders maak hulle gereed om in die Oos-Kaap se Top-16 te speel, terwyl hulle ook vanjaar na die Transnet Saldanha Paasnaweek-toernooi sal terugkeer.