DIE 24-jarige Dayaan Cassiem, die jongste kaptein nóg wat die Suid-Afrikaanse manshokkiespan aanvoer, kom vandeesweek voor sy eerste groot toets te staan. Dié boorling van Mitchells Plain wat vir die Central-klub in Athlone klubhokkie speel, sal die SA span by die World Cup in Indië aanvoer. Suid-Afrika speel môre teen Argentinië in die openingswedstryd van dié toernooi. Cassiem het aan Son gesê dit is ’n massiewe eer en voorreg om dié nasionale span te lei. “Ek is regtig bevoorreg en natuurlik kan dit soms uitdagend en moeilik wees om op só ’n jong ouderdom die kaptein te wees.” Volgens hom is daar egter genoeg ervare spelers in die groep wat ook leiding kan gee en sy vertroue opstoot. Cassiem sê hy het in Oktober verlede jaar, drie weke voor die Azlan Chah Cup in Maleisië, ’n oproep van die vorige coach, Gareth Ewing, gekry wat hom gevra het of hy sal belang stel om ’n groter leierskapsrol in die span te speel. “Ek het dadelik ‘ja’ gesê.” Cassiem het gesê spelers soos Keenan Horne en Jet Eustace maak dinge vir hom makliker. “Hulle ondersteun my 100% en hulle was regtig ongelooflik toe hulle hoor ek neem die kapteinskap oor. Hulle het dadelik aangebied om my by te staan aangesien hulle al jare lank in die leiersgroep is,” het Cassiem vertel. Saam met sy aanstelling as kaptein het die nasionale span ook ’n nuwe coach in Cheslin Gie gekry. En volgens Cassiem was dit nie te veel van ’n aanpassing vir hom en sy spanmaats toe hulle hoor Ewing maak plek vir sy opvolger nie. “Ek dink nie ons moet die harde werk wat Gareth (Ewing) ingesit het, vergeet nie. Hy het ’n uitstekende grondslag gelê. “Die verandering sal altyd positief wees, aangesien Cheslin (Gee) lank reeds in die stelsel is. Hy weet wat die taktiek is en hoe alles in die span verloop. “Die kameraadskap is wonderlik en die lekkerste ding van alles is dat Cheslin en Ashlin Freddy (hulpafrigter) goed saamwerk en die span se sterk- en swakpunte kan identifiseer.” Cassiem het gesê die nuwe afrigtingspan het almal vroeg laat verstaan dat die spelers daar is om te speel, en die coaches om die span af te rig. “Hulle het duidelike grense gestel en die spelers laat verstaan dat elkeen daar is om ’n job te doen.” Cassiem het gesê hy wil met sy leierskap ’n groot impak maak, maar wil terselfdertyd nie veel verander aan wat hom tot dusver ’n baie waardevolle speler vir die Proteas gemaak het nie. “Ek dink nie dit (die kapteinskap) het my baie verander nie, maar ek dink die belangrikste is dat ek deur my voorbeeld lei en seker maak die atmosfeer in die span is goed. “Ek is ’n heel ander kaptein. Dit gaan vir my daaroor om van voor af te lei en seker te maak ek self speel ook goed.”