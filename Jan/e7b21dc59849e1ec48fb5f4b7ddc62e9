RAFAEL Nadal sal eerder ’n wen vat waar hy moet sukkel om bo uit te kom, as wat hy maklik deurdring tot die volgende ronde van tennis se Australiese Ope. En dit is presies hoe dinge vir dié Spanjaard uitgedraai het in sy openingswedstryd teen Brittanje se Jack Draper. Nadal het met 7-5, 2-6, 6-4, 6-1 gewen in Melbourne Park se Rod Laver Arena. Volgens Nadal het hy geweet dat dit glad nie maklik gaan wees om Draper baas te raak nie. “Jy vra my nou of hy my beïndruk het, maar ek is nie, want ek weet hoe’n goeie speler hy is. Moet net nie my woord gaan draai en se hy beïndruk my nie,” het Nadal geskerts. “Wat ek wil sê, is dat ek weet hoe ’n talentvolle speler hy is en dat hy nog ver gaan kom. Ek het hierdie wen nodig gehad en dit maak nie saak hoe ek dit moes bewerkstellig nie - dit is die belangrikste ding. “Ek het voor ons wedstryd gesê Jack is ’n taai teenstander om ’n toernooi teen te begin. Ons het geweet dit gaan nie ’n perfekte vertoning wees nie, maar ek het die wen nodig gehad en dit gekry.” Dag 1 in Melbourne Park het nie enige opskuddings opgelewer nie, met meeste van die top-gekeurdes (mans en vroue) wat hul plek in die tweede ronde bespreek het. Suid-Afrika se Lloyd Harris is ook deur na die tweede ronde nadat hy Lorenzo Musetti in ’n rillende vyf stelle met 6-4, 6-1, 6-7, 2-6, 7-6 geklop het.