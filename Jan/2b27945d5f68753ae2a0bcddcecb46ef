’N MAN van Bongolethu in Oudtshoorn wat ’n beskermingsbevel verbreek het, is Donderdag in die Oudtshoorn-landdroshof op waarskuwing en eie verantwoordelikheid vrygelaat. Dawid Willemse (29) het om borgtog aansoek gedoen omdat dit volgens hom nie lekker is om in die tronk te wees nie. Willemse het op 27 November verlede jaar by sy ma se huis aangekom, haar geskel, by die huis uitgestoot en gedreig om haar dood te skiet. Moeilikheid Sy regshulpprokureur, Eugene Roos, het gesê dit is duidelik dat hy sy ma moeilikheid gee. “Ons kry mos deesdae gehoorsame ouers wat na kinders luister in plaas van andersom,” het Roos gesê. Die staatsaanklaer, Steve Dyssel, het nie die borgtog-aansoek teengestaan nie omdat Willemse ’n eerste oortreder is en geen getuies geroep is nie. Landdros Stephanie Strydom het Willemse op eie verantwoordelikheid vrygelaat op voorwaarde dat hy nie by die huis van sy ma mag kom nie, by ’n antie van hom sal tuisgaan totdat die saak afgehandel is en nie van die hof wegbly nie. Die saak is vir verhoor uitgestel tot Donderdag 19 Januarie.