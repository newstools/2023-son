SIYA Kolisi gaan na die 2023 Rugby World Cup by die Franse klub Racing 92 aansluit. Die Springbok-kaptein is 'n vroeë vrystelling van sy kontrak by die Sharks gegun. Die 31-jarige sal met die volle seën van die Sharks vertrek wanneer hy die span ná vanjaar se Wêreldbeker-toernooi vaarwel toeroep. Eduard Coetzee, uitvoerende hoof van die Sharks, het Dinsdag in 'n verklaring gesê hulle sien uit na Kolisi se volgehoue bydraes tot die span vir die res van die seisoen, voordat hulle hom sterkte toewens in die volgende fase van sy loopbaan. "Siya is sedert sy aankoms twee jaar gelede 'n instrumentele en geliefde lid van die Sharks-familie. Sy goed gedokumenteerde en prysenswaardige leierseienskappe strek veel verder as die speelveld en dit is niks meer so duidelik, as sy betrokkenheid by die bekendstelling van die Players First-program, sowel as sy verbintenis tot die uitbreiding van The Sharks-handelsmerk na 'n globale mark. "Sy skuif na Frankryk is 'n nuwe en opwindende geleentheid en ons kan nie gelukkiger vir hom wees nie. Ons is geseënd om hom in die swart en wit trui te hê en ons weet dat hy oor die volgende paar maande sal aanhou om terug te gee aan die span en ons ondersteuners. "Hierdie meerjarige ondertekening is deel van 'n breër langtermyn samewerkings-ooreenkoms tussen die Sharks en Racing 92. Die twee klubs het 'n vriendskaplike ooreenkoms bereik, terwyl hulle ook uitsien om voort te gaan om 'n wedersyds voordelige verhouding te bou in die toekoms." Kolisi wat by sy Springbok-spanmaats Warrick Gelant en Trevor Nyakane by Racing 92 gaan aansluit, het oor sy besluit in 'n verklaring gesê: "Ek is baie entoesiasties oor die idee om ná die 2023 Rugby World Cup aan te sluit by Racing 92. Dis 'n visioenêre klub wat ek nog altyd bewonder het. "Ek wil graag almal wat betrokke is by Racing 92 en die Sharks bedank dat hulle my toegelaat het om hierdie nuwe uitdaging aan te pak. Racing 92 het groot ambisies, maar ook baie bemoedigende samelewingsprojekte, wat ooreenstem met my persoonlike waardes en missie." 