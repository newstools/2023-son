DIE Mitchells Plain LFA se o. 18 champion, Milano Unit­ed, staan nog sterk in sy poging om oor die Easter weekend aan die Bayhill Premier Cup-sokkertoernooi deel te neem. Coach Rafiek Taylor se span moet egter eers ’n paar moeilike wedstryde in die play-offs trotseer voordat hy sy plek onder die finale 32 spanne kan bespreek. Milano kom môre om 10:45 teen FC Kapstadt te staan en ’n oorwinning sal dié span se plek verseker in die volgende ronde, wat volgende week in Khayeli­tsha plaasvind. Die tweede ronde play-offs word die naweek op die Greens in Manenberg gehou waar 120 spanne sal deelneem. Die toernooi vind vanjaar die 34ste keer plaas en word op Ericapark in Belhar beslis. Taylor, wat die klub se jeugspan afrig, is egter heel optimisties oor sy span se kanse om vir die eindtoernooi te kwalifiseer. Toegeken “Kyk, ons is die Mitchells Plain LFA se o. 18 champ, maar dit beteken nie veel nie want die teenstand op LFA level is nie altyd baie goed nie. “Ek is die taak toegeken om die span af te rig omdat ons ander coaches met die Derde Liga-span betrokke is,” het Taylor bygevoeg. Die klub het verlede jaar ’n Derde Liga-franchise bekom en het groot planne vir die toekoms, wat promosie tot ’n selfs hoër liga insluit. Milano het ook verlede jaar die Stanturf Tournament of Dreams gewen. Intussen het PJ Williams, direkteur van die toernooi, beklemtoon dat spelers by Safa Cape Town geregistreer moet wees voordat hulle kan speel. Volgens Williams is die cut-off vir spelers wat wil deelneem, 2004. Cape Town Spurs se jongelinge het dié toernooi ver­lede jaar gewen.