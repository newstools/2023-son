DIE Brackenfell-swaargewig Juan Roux keer vanjaar met mening terug na die kryt om sy nasionale bokstitel terug te wen. Suid-Afrika se nuut gekroonde champ Keaton Gomes van KwaZulu-Natal kan dus maar solank begin om onrustig te slaap. Roux is ’n man op ’n missie. Hy het sy titel in Maart verlede jaar ná ’n teleurstellende vertoning teen Josh Pretorius by Emperors Palace afgestaan. Hy het egter agterna bevestig hy boks reeds ’n geruime tyd met ’n seer hand. Roux is laat verlede jaar geopereer om die skade te herstel en volgens hom maak hy goeie vordering. “Ek sien die spesialis weer hierdie maand en sal dan meer inligting oor die sukses van die operasie hê. “Sover is hy baie tevrede met die vordering, maar dit was ’n groot operasie met ’n lang geneestydperk. “Ek kan ongelukkig nie raaiskote waag oor wanneer ek terug in die kryt sal klim nie, maar ek oefen en bly al die pad fiks. “En wanneer ek terugkom, gaan ek gaan om my titel terug te kry.” Roux se terugkeer kan dalk einde Maart wees. Fout Sy nederlaag teen Pretorius is sy enigste in sewe gevegte. Die promosie-liggaam is ’n paar maande gelede deur Son op dié fout gewys, maar geen regstelling is tot dusver gemaak nie.