COPS in die Wes-Kaap wat toegewy is om misdaad te beveg het verdagtes gearresteer en beslag gelê op dwelms asook 'n onwettige vuurwapen en koeëls. 'n Polisiewoordvoerder, AO Joseph Swartbooi, sê lede van Operation Restore het inligting ontvang en Donderdag na 'n adres in die Vlei informele nedersetting in Athlone gegaan. "Hulle het die plek deursoek en op heroïne en tik ter waarde van R300 000 afgekom en 'n man van 28 en vrou van 23 gearresteer." Hulle sal albei in Athlone se landdroshof verskyn. Swartbooi sê in 'n ander voorval het Rawsonville se polisie 'n klagte ontvang van ongedokumenteerde mense op 'n plaas daar naby. "Hulle het om 04:00 daarheen gegaan en die perseel deursoek en 'n onbekende 31-jarige man gearresteer wat in besit was van 'n onwettige .38 rewolwer en koeëls." Hy sal in Worcester in die hof verskyn. 