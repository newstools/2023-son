DIE Lions en die Sharks gaan albei dié naweek met Ierse spanne in die United Rugby Championship (URC) kragte meet. Coach Ivan “Cash” van Rooyen se span is laas week op Oujaarsaand met 40-8 deur die Stormers in die Cape Town Stadium kafgedraf. Al het die Lions hulle laaste twee games in Suid-Afrika verloor, het hulle goed in hulle eerste drie games in die buiteland gevaar. Die Lions gaan egter vanaand (afskop 19:35) teen ’n gedugte Munster op Thomond Park in Ierland te staan kom. Munster het laas week net-net met 15-14 met Ulster afgereken. Coach Graham Rowntree het ’n aantal van sy groot kanonne teruggebring vir die game teen die Lions in Cork. Rowntree het ses veranderinge en drie posisionele skuiwe gemaak. Jack O’Donoghue sal die span aanvoer met die voormalige All Black Malakai Fekitoa wat na buitesenter skuif. Die stryd tussen Fekitoa en Henco Venter in die middelveld behoort een van die groot hoogtepunte van die stryd te wees. Intussen is die Sharks môreaand (afskop 19:35) teen Connacht in Galway in aksie. Die Durbaniete het besluit om ’n heel ander span Ierland toe te stuur as die een wat die Bulls op Oujaarsaand met 47-20 getroef het. Gereis Neil Powell, die Sharks se direkteur van rugby, het besluit om tuis te bly, met die meeste van sy eerste-keuse-spelers wat ook nie na Ierland gereis het nie. Hulle is tans besig om voor te berei vir volgende week se Champions Cup game teen Bordeaux Begles op Kings Park. Die hulpafrigter, Joey Mangalo, het saam met ’n verswakte span Ierland toe gereis. Dié span gaan teen Connacht in die URC-kompetisie ingespan word. Mangalo gaan die Sharks later vanjaar in die Currie Cup-kompetisie coach. Die spelers wat op toer is, sal die meerderheid van sy Currie Cup-groep uitmaak. Die Sharks se diepte sal dus tot die uiterste deur Connacht beproef word .