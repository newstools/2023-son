DIT is beslis ’n boulbeurt wat die Sunrisers Eastern Cape se Sisanda Magala gou sal wil vergeet. Magala se duur beurt (18de) waarin hy 25 lopies afgestaan het, het die weg gebaan vir die Paarl Royals om ’n sege van vyf paaltjies in die SA20-wedstryd Dinsdag op St. George’s in Gqeberha oor die Sunrisers te kon behaal. Die wedstryd het op ’n spannende einde afgestuur toe die besoekers 30 lopies van 18 balle benodig het vir ’n oorwinning. Met die aanvang van die 18de het Dane Vilas (12) losgetrek met twee agtereenvolgende sesse, waarna David Miller (37 van 23 balle) ook Magala se vierde aflewering oor die grenstoue gemoker en die beurt met ’n vier afgesluit het. Die tuisspan het sukkel-sukkel in sy 20 beurte 130/7 aangeteken. Jos Buttler (51 van 39 balle) en Jason Roy (8) se vennootskap van 46 om die eerste paaltjie het eintlik die grondslag vir die Paarliete se sege gelê. Die Royals en die Sunrisers staan nou saam op 17 punte elk ná agt wedstryde met die Pretoria Capitals, wat in die eerste plek staan. Dinge het vir die Sunrisers sommer van die begin af begin skeefloop, veral toe die kaptein, Aiden Markram, besluit het om te kolf. Die aanvangskolwer Adam Rossington (4) het goed gelyk toe hy die eerste bal van die wedstryd grens toe gestuur het. Maar vier balle later is hy deur Bjorn Fortuin (1/25) uitgeboul. Ofskoon die tuisspan herstel het om ná 10 beurte op 63/2 te kon staan, was die lopietempo glad nie naastenby genoeg nie en kon hulle daarna net nie aan die gang kom nie. Markram (15) en Jon-Jon Smuts (28) se vennootskap van 44 lopies om die derde paaltjie het die Oranje-span hoop gegee. Ook Tristan Stubbs, vir wie die Sunrisers R9,2 miljoen opgedok het, kon net 18 lopies aanteken. Selfs die Sunrisers se spin wizard, Roelof van der Merwe (2/11), kon ook nie die Royals se kolwers stuit nie. Hy het in sy span se laaste wedstryd teen die Durban Super Kings ses paaltjies platgetrek. Andile Phehlukwayo (2/26) en Evan Jones (2/27) was die Royals se beste boulers. Die Royals se coach, JP Duminy, het weer verras deur die Engelsman Eoin Morgan weg te laat. Die 36-jarige Morgan het in 2019 sy land tot World Cup-glorie oor 50 boulbeurte gelei.