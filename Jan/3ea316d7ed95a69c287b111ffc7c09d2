DAVID Kriel sê sy selfvertrou kry ’n groot hupstoot wanneer hy saam met Kurt-Lee Arendse en Canan Moodie in die agterste driehoek vir die Bulls speel. Die 23-jarige buiteagterspeler het in ’n aanlyn konferensie oor sy kombinasie met die Bulls se twee Springbokke, gesê: “Ja, al is Canan nog baie jonk... Hy is sowat drie jaar jonger as my, leer ek baie van hom af. “En met Kurt-Lee kon jy die afgelope jaar en ’n half sien hoe goed hy is. “Wanneer jy sy game analiseer en net daarna kyk, kan jy ongelooflik baie leer. “Hulle al twee bring bondels magic. Dit gee my uiteraard baie confidence om saam met hulle te speel en ek geniet dit baie.” Kriel is tans baie gelukkig met sy huidige spelpeil en sal dit graag môreaand teen Scarlets in Wallis in die United Rugby Championship wil voortsit. “Ek is net dankbaar vir al die geleenthede wat ek kry. Dit help dat ek as ’n rugbyspeler kan verbeter,” het hy gesê. Al word hy tans op vleuel by die Bulls aangewend, verkies hy om senter en heelagter te speel. Hy sê egter hy sal speel waar hy benodig word. Volgens Kriel het die toestande uiteraard ’n effek op die span se vertonings gehad aangesien dit die eerste keer was wat baie van hulle in die sneeu gespeel het. “Dit het beslis ’n groot impak oor hoe ons speel en die game benader. Die 4G-kunsgras is baie anders as waaraan ons gewoond is. Ons as buiteagterspelers beskou dit egter meer as ’n voordeel omdat dit so vinnig is,” voeg hy by.