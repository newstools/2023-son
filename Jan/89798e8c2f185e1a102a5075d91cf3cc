PRESIDENT Cyril Ramaphosa het met ministers, premiers en burgemeesters vergader om die land se verergerende energiekrisis te bespreek. Hy het verlede naweek ’n vergadering met leiers van politieke partye, die nasionale energiekrisiskomitee en die Eskom-direksie belê. Nog ’n ronde konsultasies sal dan volg met sake-, arbeids- en intergeloofsgroepe. Die land ervaar gereelde kragstroomonderbrekings en Suid-Afrikaners eis antwoorde en dringende optrede. Die presidensiële woordvoerder, Vincent Magwenya, sê die fokus van die week is dat alle dele van die samelewing moet saamwerk om die elektrisiteitskrisis te oorkom. Volgens Magwenya het die president parallel met hierdie vergaderings daaglikse inligtingsessies van Eskom ontvang oor die werk wat hulle doen om die werkverrigting van die kragstasies te verbeter. “Die regering dryf uiteraard daarna om so vinnig as moontlik meer kapasiteit in die netwerk in te bring.” 