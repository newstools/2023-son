LADISMITH. - Vyf gevalle van selfdood het Kannaland soos ’n tsunami getref. Abriel Afrikaner, geliefde jeugleier en komediant, het in die oggendure van Dinsdag sy eie lewe geneem. Dit het skokgolwe deur die gemeenskap gestuur soos amper nog nooit tevore. Wat die seer nog erger maak is die feit dat Afrikaner se selfdood die getal nou op vyf te staan bring sedert laat Desember verlede jaar. Afrikaner se dood was nog vars toe tref nóg ’n geval Kannaland. Ricardo Julies van Zoar het Dinsdagaand ook sy eie lewe geneem nadat hy, volgens vriende, reeds laasjaar gedreig het om dit te doen. AO Jannie Cedras wat gereeld nou met Afrikaner gewerk het, sê: “Abriel was gereeld deur skole genader om motiveringspraatjies met leerders te kom doen. “Hy was altyd aan die voorpunt van projekte wat daarop gemik was om die jeug se lewensomstandighede te verbeter. As komediant kon hy die wêreld laat lag.” Son het ook gereeld oor Afrikaner se projekte berig. Afrikaner was die wykskomiteelid vir Wyk 1 en het die jeug daarin verteenwoordig