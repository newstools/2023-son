RG SNYMAN se kanse om die Springbokspan vir dié jaar se Rugby World Cup in Frankryk te haal, het ’n verdere terugslag beleef. Snyman se Ierse klub, Munster, het Woensdag in ’n verklaring aangedui dat dié slot se verwagte terugkeer tot die speelveld langer uitgestel is. Hy sou aanvanklik later vandeesmaand sy terugkeer gemaak het. Munster se verklaring lui: “RG Snyman se vordering is beperk tot rehabilitasie en hardloop op die oefenveld. Hy bly onbeskikbaar vir hierdie maand se wedstryde.” Snyman het ná 2019 se World Cup by Munster aangesluit, maar nog net vier keer vir dié klub gespeel. Kniebeserings het hom weg van die speelveld gehou. Verleng In 2021 het Snyman ook brandwonde opgedoen gedurende ’n kuier saam met Munster-spanmaats, wat hom toe daarvan weerhou het om vir die Bokke se toetsreeks teen die Britse en Ierse Leeus oorweeg te word. Ondanks sy probleme met beserings het Munster dié Suid-Afrikaner se kontrak tot 2024 verleng. Daar word verwag dat Snyman iewers in Maart sal kan begin speel. In sy afwesigheid by die Bokke het ander slotte soos Salmaan Moerat, Marvin Orie (albei Stormers) en Ruan Nortjé (Bulls) hand opgesteek as opsies wanneer die voorste keuses, soos Eben Etzebeth, Lood de Jager en Franco Mostert, nie beskikbaar is nie. Jason Jenkins is ook deur die Bok-bestuur geoormerk nadat hy verlede jaar vir Suid-Afrika A gespeel het.