NEE kyk, ons almal hou van ’n bietjie skindernuus en drama, maar nou vat prins Harry en Meghan dit darem ’n bietjie te ver. As mense begin selfoonboodskappe wys om hul kant te stel, moet jy weet, die rusie het heeltemal handuit geruk. En dis wat Prins Harry nou doen. Hy het persoonlike boodskappe tussen vroulief en sy skoonsus, Kate, uitgeblaker oor hy voel Kate was ’n paar dae voor hul troue in 2018 gemeen teenoor Meg. Luidens Harry se boek, Spare, het Kate aanhou kla oor prinses Charlotte se rok wat glo te groot was. Alles terwyl Meghan destyds met haar klikbek-derra, Thomas Markle, moes deal. Soos die groot dag nader gekom het, het Harry gesê Meghan het al hoe meer gestres geraak terwyl sy probleme met Charlotte se rok en die omstredenheid rondom haar pa, Thomas Markle, hanteer het. Hy voeg by dat sy uiteindelik op die vloer neergesak het. Harry skryf in sy boek: “Meg het nie dadelik vir Kate geantwoord nie. Ja, sy het eindelose troue-verwante tekste gehad, maar meestal het sy met die chaos te doen gehad oor haar pa.” Die hertog het bygevoeg dat al die spanning van Charlotte se rok en die chaos wat rondom haar pa gesirkuleer het, het daartoe gelei het dat Meghan op die grond gelê en huil het. Ons het aan die begin van Meghan en Harry gehou, maar as mense hulself heeltyd as die slagoffer in situasies beskou, begin jy wonder of hulle regtig so onskuldig is.