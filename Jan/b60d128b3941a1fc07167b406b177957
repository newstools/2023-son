WANDISILE Simelane sal na verwagting vanaand die vonk vir die Bulls agterlangs moet verskaf. Die vlugvoetige spelskepper gaan in sy gunstelingposisie uitdraf wanneer die Bulls die Dragons in Newport in Wallis aandurf. Die wedstryd in die Rodney Parade Stadium skop om 21:45 (SA tyd) af. Jake White, die Bulls se direkteur van rugby, het besluit om Simelane op buitesenter in die beginspan in te sluit. Die 24-jarige vorm saam met Harold Vorster ’n nuwe kombinasie in die middelveld. Dié twee het voorheen vir die Lions in die middelveld saamgespeel voordat hulle die skuif na Pretoria gemaak het. Griep Simelane is ’n voormalige Junior Springbok-ster wat tot dusver die meeste van sy rugby vir die Ligbloues op heelagter en vleuel gespeel het. Coach White kon gister se aanlyn spanaankondiging nie bywoon nie weens griep. Werner Kruger, ’n hulpafrigter van die Bulls, het vir White ingestaan. “Ja, hy (Simelane) het meestal heelagter gespeel, maar ons is opgewonde om te sien wat hy op 13 kan bring,” het Kruger gesê. Waag Die voormalige Bull-stut sê hulle verwag winderige en nat toestande en sal dus die game daarvolgens moet bestuur. “Ons moet seker maak ons speel in die regte areas op die veld en om daarvandaan ons kanse te benut. Ons sal dus nie kanse in ons eie kwart­gebied waag nie.” Die Bulls het twee groot nederlae teen die Stormers en die Sharks agter die blad. Kruger glo egter nie daar is druk op die span om te perform nie. “Ons het nie volgens plan gespeel nie en was nie fisiek genoeg teen die Sharks nie. Dit het ons onder geweldige druk geplaas. “Dit is belangrik om ’n paar games weg van die huis af te wen. ’n Wen sal jou in ’n goeie posisie hier teen die einde van die seisoen plaas.” Die Bulls se span is: Kurt-Lee Arendse, Canan Moodie, Wandisile Simelane, Harold Vorster, David Kriel, Chris Smith, Zak ??Burger, Elrigh Louw, Cyle Brink, Marco van Staden, Ruan Nortjé (k), Ruan Vermaak, Mornay Smith, Johan Grobbelaar, Gerhard Steenekamp. BANK: Bismarck du Plessis, Simphiwe Matanzima, Sebastian Lombard, Janko Swanepoel, Nizaam Carr, Embrose Papier, Johan Goosen, Cornal Hendricks.