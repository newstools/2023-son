DE DOORNS. — Die besluit van ’n seuntjie en sy vriende wat Dinsdagmiddag baie warm gekry en lafenis in die rivier naby ’n plaas gaan soek het, het in ’n tragedie ontaard toe een van die boys verdrink het. Die kind se ouers is verpletter en was ten tyde van die voorval by die werk toe hulle die tyding kry dat hulle lieflingklonkie nie meer met hulle is nie. Leeg Die klonkie, wie se naam nog nie bekend gemaak is nie, se arme tjommies wat saam met hom was, is steeds emosioneel en sal binnekort berading ontvang. Die klonkie, wat komende week terug skool toe sou gaan, se sitplek in sy klaskamer sal nou leeg wees. Volgens inligting het die laitie en sy tjommies besluit om te gaan swem toe die temperatuur tot so naby die 40°C gestyg het. Die dorp, soos Son in ’n vroeëre berig genoem het, het nie ’n publieke swembad nie. Kinders word dus genoop om in die bloedige hitte in plaasdamme of in riviere te gaan swem. Toe die kids by die rivier kom, het hulle onmiddellik ingeduik. ’n Ooggetuie vertel die klonkie het by die diepste kant van die rivier gaan induik. Hy het begin spartel toe hy gesukkel het om terug na die wal te swem. ’n Ander outjie het toe in die rivier geduik en hard getry om die klonkie uit die water te kry. Die outjie se hand het toe van die klonkie se arm geglip en die seuntjie het onder die water verdwyn en toe verdrink. Kapt. FC van Wyk, ’n polisiewoordvoerder, het die verdrinking bevestig. Van Wyk sê die betrokke seun wat verdrink het, het saam met nog twee van sy vriende naby ’n plaas gaan swem. Van Wyk sê dat die seun besluit het om in die diepste kant van die rivier te gaan swem. Volgens Van Wyk het ’n ooggetuie probeer om die seun te red deur hom uit die water te help, maar het toe sy greep verloor en die seun het onder die water verdwyn en verdrink. Die twee seuns het toe hulp by plaaswerkers gaan soek en hulle kon die liggaam van die klonkie uit die water kry. Die klonkie is deur paramedics op die toneel dood verklaar. ’n Nadoodse ondersoek sal gedoen word.