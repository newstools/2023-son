DIE herbouproses van Manchester United as ’n topklas-sokkerspan duur voort, terwyl Arsenal se opmars na die Engelse Premierliga-titel ’n speedbump vermy het. Dit is hoe die opwindende herontmoeting tussen dié twee klubs opgesom kan word nadat die Gunners met 3-2 in die Emirates Stadium gewen het. Sake was met ’n minuut se speeltyd oor nog met 2-2 gelykop, toe Eddie Nketiah met sy tweede doel van die wedstryd die wenner aangeteken het. Die oorwinning het Arsenal se voorsprong van vyf punte in die liga herstel nadat Manchester City vroeër gister vir Wolves met 3-0 geklop het. Dié nederlaag is United se eerste sedert November en het ’n einde aan ’n onoorwonne lopie van ses wedstryde gebring. Arsenal het ook met die oorwinning wraak geneem vir die eerste ontmoeting tussen dié spanne, wat United op Old Trafford met 3-1 gewen het. Dié nederlaag sal ook nou weereens bewys dat United nog nie gereed is om as ware aanspraakmakers vir die liga-titel beskou te word nie. Die manager, Erik ten Hag het dit al verskeie kere beklemtoon. Ten Hag en sy Red Devils hoef egter glad nie beskaamd te staan oor die naweek se uitslag nie. Nadat United die voortou geneem het met nog ’n Marcus Rashford-kolskoot in die eerste helfte, het die besoekers hulle ná 13 minute in die tweede helfte agter gevind op die telbord. Dit nadat Nketiah met sy eerste doel (in die eerste helfte) sake gelyk laat trek het. Bukayo Saka se poging van buite die boks het die Gunners toe met 2-1 laat voorloop. United-spanne van ouds sou handdoek ingegooi het, maar Ten Hag se krygers het groot veggees getoon om sake weer gelyk te laat trek toe Lisandro Martinez met ’n kopskoot ’n fout deur Aaron Ramsdale (Arsenal-doelwagter) gestraf het. Wat wel teleurstellend was, is die feit dat United besluit het om terug te staan in die laaste 20 minute van die wedstryd. En dit was toe dat Nketiah weer toegeslaan het.