HAAI, Sonlanders! By Lover’s Lodge gekom, kry Charlotte ’n jong meisie, Miley, wat taamlik verrinneweer is van die drugs. Maar Miley is baie behulpsaam en sê aan Charlotte dat Klaas inderdaad daar uithang met scamsters wat hom uitvreet. Miley bied aan om Charlotte te gaan wys waar in Lover’s Lodge Klaas sy lyf ’n gawe tyd gee. Geniet nou hoofstuk 9 van ELDRIDGE JASON se “Die Festive-verdwyning van Klaas Waterboer”. CHARLOTTE Waterboer is ’n vrou wat nog nooit ’n bang haar op haar kop gehad het nie. Om met iemand soos Klaas getroud te wees, vat anyway murg in die pype. Nooit het sy oor die jare teruggedeins om opelug-dienste in die mees dodgy areas in Fraaiville te hou nie. Deur gangsters het sy haar ook nog nooit laat rob nie. Die laaste Fraaiville gangster met sulke slordige 29’s-tjappies op sy voorkop kan nou nog nie ordentlik sy mond toemaak nie. Dit nadat sy hom behoorlik kafgedraf het toe hy een Saterdag haar handsak probeer gryp het. Maar daar spoel ’n vrees oor haar toe sy agter Miley instap en die onhebbelike poorte van Lover’s Lodge betree. Sy is nie eens seker of sy Miley kan trust nie. Die kind het oor die jare so verander dat daar al vir ’n hele maand se Sondae oor haar sondes gepreek was. Miley se ma moes tydens hierdie dienste behoorlik uitge-olive oil word om haar teen die aanslae van haar bose kind te beskerm. Suster Suzin, Miley se ma, recover nou nog van die een keer toe Miley haar met kookwater verbrand het oor ’n R10 wat sy nie vir haar dogter wou gee nie. So, as Miley dít aan haar eie ma kon doen, hoe nie nog meer vir haar wat Charlotte is iets aandoen nie. “Die dodgy ouens wat hier uithang, is baie ordentlik aangetrek, maar hulle suip soos visse. Net die een duur bottel whiskey ná die ander. “En verder as die een mos so lekker getjwalla is, wil hy net vir ons preek. “Oor hoe Lover’s Lodge Fraaiville se eie Sodom en Gomorrah is, maar hy bly dan ook nie hiervandaan weg nie,” loop en praat Miley voor haar. Dan stop sy skielik en Charlotte loop byna trompop in haar vas. Daar is ’n pleitende uitdrukking in haar oë. “Ek kan Antie Charlotte net tot hier vat, anders dink die mense ek is ’n piemper. “Ek wil nie hê Antie Charlotte moet dink ek drop vir Antie Charlotte nie, maar ek het nie ’n ander plek om te bly nie. “As hulle my hier moet wegjaag...” Miley bly stil en byt haar onderloop styf was. Charlotte kry die kind baie jammer. “Miley, jy hoef nie hier te bly nie. Jy het mos mense.” Miley gee ’n wrang glimlaggie. “My ma wil so graag hemel toe gaan, maar sy is bang vir doodgaan. “Daai dag toe sy met die kookwater verbrand het... dit was vir mý wat sy wou verbrand, maar sy trip toe oor haar eie paar crocs. Daai lelike crocs het my lewe gered.” Charlotte trek haar asem skerp in. “Maar sy het dan vir ons gesê...” “Dat dit ék was wat haar verbrand het?” val Miley haar in die rede. “Maar natuurlik sal sy dit sê. Wie sal dan nou anyway ’n tikkop glo? “Toe ek vir my toppie wil vertel van sy en brother Manie...” Miley bly meteens stil. Daar is ’n vreemde uitdrukking in haar oë. “Ag, ek mors my tyd. Antie Charlotte is ook mos in daardie koek -en -tee gang-kerk. Toe brother Manie my ma soos ’n French-fry-soen en ek vang hulle dead spot, toe wil my ma mos te kenne gee ek vang tokkies.” Charlotte skud haar kop in ongeloof. Miley se vertelling skok haar maar tog... in die verlede het sy selfs gewonder of dit haar verbeelding is en of pastoor Manie en suster Suzin darem net te diep in mekaar se oë kyk. “Ek glo jou,” sê Charlotte saggies. Miley se oë trek water. “Ek glo jou en dit is glad nie nodig dat jy so rond moet swerf nie. As jy wil... as jy jou lewe wil regruk... ek en Klaas het nie kinders nie, soos jy weet. Daar is ’n spaarkamer in ons huis as jy bereid is om hierdie dinge te laat staan.” Miley knik woordeloos, terwyl die trane oor haar wange rol. “Ek sal daaroor dink, Antie Charlotte. Maar net nie vandag nie. “Ek het bygegooi vir ’n gram en wag net vir die ouens om terug te kom. Ek kan mos nie my geld só mors nie.” Charlotte trek haar skouers op en besluit om verder aan te stap. Die Vader kan nie sê dat sy nie probeer het nie, dink sy. Sy stap aan soos wat Miley haar vroeër beduie het en vries in haar spore toe sy gedempte stemme hoor. Charlotte spits haar ore. Verbeel sy haar, of is dit Klaas se stem wat sy hoor? Klaas... en nog ’n stem wat darem baie bekend klink. Sy kan haar vinger nie daarop plaas nie, maar sy is seker sy het daardie stem al iewers gehoor. Charlotte rek haar treë. Soos wat sy nader loop, raak sy meer en meer oortuig dat dit Klaas se stem is wat sy hoor. Sy kom by ’n deur tot stilstand en haar aanvanklike geworry oor Klaas verander in woede toe sy hoor hoe lekker hy bo uit kraai van die lag. Hier hou hy jollification oor ’n festive wat al verby is. Sy wat haar diep oor hom bekommer het. Al wat ’n snaakse gedagte het al deur haar kop gegaan. Sy het skoons al nagmerries gehad oor mense wat haar kom sê Klaas se lyk is iewers gekry, met nog ’n vol glas drank in sy hand. Full-force stap sy na binne. Haar eerste instink is om sommer met een van haar tradisionele skelle los te breek, maar dié planne van haar word in die wiele gery tot sy die prentjie voor haar sien. Klaas sit op ’n wankelrige bierkrat. Die bietjie hare wat hy nog op sy kop oor het, staan in al die windrigtings van die heelal. Die t-shirt wat hy aan het se nek is uitgerek. Daar is meer gate in sy t-hemp as die grafte wat tans oop staan in Fraaiville se begraafplaas. Daar is ’n glas drank in sy hand. Hoe dan nou anders? En selfs van die deur af kan Charlotte ruik dat haar man weier om ’n skietstilstand met Colgate te verklaar. Maar dis nie wat haar die ergste skok nie. Sy is gewoond aan hierdie prentjie, want Klaas Waterboer het nie nog altyd geboer met oes lyk nie. Dis die man wat langs Klaas sit wat haar skok. ’n Man wat sy vetterig ken. Die bloed dreineer ook uit die man se gesig toe hy haar sien.