LIGTE drama met ’n goeie kans vir humor word op kykNET voorspel met sy nuwe reeks, Mooiweer en Warm. By ’n doodgewone kerk in die Hoëveld sukkel ds. Issie, soos vele van haar medepredikante, om die kerk se koffers vol te kry. Dis juis om hierdie rede dat sy instem om ’n kontrak te sluit met Alex Kemp om ’n gereelde Saterdagmark op die kerk se grond te hou. Ons volg die lewe van hierdie naweek-smouse en kry ’n blik tot in die diepste hoekies van hulle lewe. Hulle swaarkry en hulle blydskap, ook hulle oorwinnings en verliese. Soos die karakters die kykers met hulle sout-van-die-aarde-manewales inkatrol, word die spanningslyn versterk wanneer die ondenkbare op die agtergrond prut — die dam wat reg bokant hierdie gemeenskap sit, gaan bars... en al wat daarvan weet, is die wetenskaplikes wat oor min tot geen mensekennis beskik. In hierdie wêreld sit komedie en tragedie saam op dieselfde stoeltjie. Die rolverdeling vir dié reeks is lank, maar hier is van die hoofkarakters: Carla Smith (Tydelik Terminaal, Troukoors) vertolk die rol van Cezanne, wat haar familie in ’n ongeluk verloor en so ryk geërf het dat sy nie eintlik nodig het om te werk nie, maar sy besluit tog om in haar geoloog-pa se voetspore te volg. Carlo Daniels (Skemerdans, Barakat) is die slim weerkundige Ruben Arendse, Cezanne se beste vriend. Hy is gelukkig getroud met Maddy (Athina Jansen — Suidooster en Desemberdiewe), ’n fisioterapeut wat ook ’n stalletjie op die snuffelmark het waar sy seer spiere masseer. Alex Kemp (Geon Nel van onder meer Die Boekklub en Nêrens, Noord-Kaap) is die suksesvolle organiseerder van popkonserte en vlooimarkte. Hy is geskei en deel ’n huis met sy voormalige skoonma, Sonica Winters (Brümilda van Rensburg — Egoli en Louwna). Ons gaan julle in ’n later stadium voorstel aan die res van die karakters in die reeks, wat uit altesame 13 episodes bestaan.