DIE voormalige Boland-Kavaliers-uitblinker Jaiden Baron is in die Springbok-sewesgroep ingesluit wat later vandeesmaand na Australasië sal reis om aan die Nieu-Seeland-sewes- en die Sydney-sewes-toernooi deel te neem. Die Nieu-Seelandse toernooi vind op 21-22 Januarie in Hamilton plaas, met die Australiese toernooi 'n week later in wat die vierde en vyfde uitgawe van die 2023 Wêreldrugby-sewesreeks sal wees. Baron is verlede maand in die finale oefengroep vir die Kaapstad-sewesspan ingesluit. Hy het die finale 13-tal misgeloop wat aangewys is. Die skrumskakel sal egter nou sy kans kry. Die Springbok-sewesafrigter, Sandile Ngcobo, het vier veranderings aan die span gemaak wat vierde in die toernooi in die Cape Town Stadium geëindig het. Muller du Plessis en JC Pretorius het sedertdien die groep verlaat om geleenthede in XV’s na te jaag, terwyl Branco du Preez ná die toernooi in Kaapstad uit internasionale sewes getree het. Baron, Selvyn Davids en Shaun Williams vervang onderskeidelik vir Du Preez, Du Plessis en Pretorius. Baron sal in die sweeper-posisie speel. Die 25-jarige is afkomstig van Prins Alfred Hamlet buite Ceres. Hy was  uitstaande vir Boland in die Currie Cup se Eerste Liga, waar hy as speler van die jaar aangewys is. In 2022 was hy ook die voorste driedrukker, met 12 drieë in nege wedstryde. Die skrumskakel het hom daarna by die SA Sewes A-span aangesluit en het onmiddellik 'n indruk gemaak en goed vertoon toe die span na die Dubai-sewes-toernooi gereis het. 