VYF maande gelede het hy ’n song “Taking over Kaapstad” vrygestel, en hy het beslis nie gelieg nie. Op 19-jarige ouderdom het die Kaapse rapper Alex Damon, ook bekend as Narrator CPT, almal aan die praat. Sy lirieke is ’n reflection van sy omgewing en is só goed, dat hy die groen lig kry deur sommige van Hip Hop se groot name in die kaap. Ten spyte daarvan, geniet hierdie 19-jarige dit om net ’n gewone mens te wees. “By die huis is ek nogal ’n introvert wat lief is vir tyd met my familie, ondanks die feit dat daar van my verwag word om ’n ekstrovert te wees wanneer ek op die verhoog klim,” verduidelik hy. “Meeste van die tyd lees ek boeke, net om my gedagtes te stimuleer, en hou daarvan om voor die tyd te beplan vir projekte waaraan ek dink om te werk.” Benewens musiek voltooi Damon ook sy studies in Open­bare Bestuur aan die Boland Kollege. Sy rap-loopbaan het amptelik afgeskop terwyl hy in gr. 11 was, nadat hy en ’n ou vriend koppe bymekaar gesit het om hul eerste song te skep. “Vandat ek baie jonk was, het ek musiek geniet. Ek is nie ’n danser nie, so ek was altyd die een wat probeer het om lyrics van songs te memorise. “In gr. 6 het ek nogal goed geword in poetry, wat my later gehelp het om die skuif na rap te maak,” vertel hy. Tydens sy gesprek met Son, was dit duidelik dat Damon ’n nederige mens is. Hy deel dat die grootste inspirasie vir sy musiek, die vreugdevolle gesigte is, wat hy sien sodra hy by die deur uitstap. Mitchells Plain is welbekend vir mense wat uit verskeie gelowe, kulture en etnisiteite agtergronde kom, van die Pakistanse “Bhai” wat ’n corner shop besit, tot die vrou wat vrugte en groente by die verkeerslig verkoop om ’n inkomste te generate. Damon sê dat sy musiek geskep is om die storie van hierdie mense te vertel, en daarom word hy die “Narrator” genoem, want hy is ’n storieverteller. “Die lewe is my inspirasie. Ek sien die aunty wat met ’n Shoprite-sakkie in die straat loop, omdat sy nie geld vir ’n Uber het nie, ek kyk om my en sien armoede. “Dis hoe ek daarna kyk en wonder hoe kan ons dit in ’n positiewe ding omskep en hoe kan ons die lewe beter maak?” Hy erken dit was aanvanklik moeilik om vir sy ouers te sê dit is ’n loopbaan wat hy wil volg, maar sê hy het later geen keuse gehad nie. “Omdat ’n potensiële loopbaan in musiek iets is wat ongewoon is, het ek dit vir my ouers weggesteek totdat ek eendag na Bush Radio genooi is. Dis toe ek hulle moes vertel, want ek het hulle nodig gehad om my ’n lift te gee,” lag hy. Intussen het hy nou al heelwat songs op elke platform vrygestel, en sy goal is om voort te gaan om ander te inspireer en meer musiek te maak.