DIE beste sepie in die land, Suidooster, beloof stormsterk-drama vir die nuwe jaar. Luidens ’n verklaring is die toekoms allesbehalwe windstil in dié Safta-bekroonde kykNET-sepie in 2023. ’n Warrelwind van sepiedrama gaan in Ruiterbosch, die fiktiewe Kaapse woonbuurt waar Suidooster afspeel, woed. Só maak ou bekendes en nuwe gesigte hul verskynings, verhoudings word getoets, trouklokkies gaan lui en talle ander krisisse staar die mense van Ruiterbosch in die gesig. ’n Groot storielyn, wat tans aan die ontwikkel is, is dat dit begin blyk Zoë (Lauren Joseph) gaan haar man, die gehate Tim, met rowwe diamant, Nazeem (Irvine van der Merwe), verneuk. Wilmer Muller, Suidooster, se publisiteitsbestuurder, verklap: “Die gesofistikeerde Zoë het nog nooit ooghare vir Nazeem gehad nie, veral oor hy haar geliefde tannie, Bridgette, (Denise Newman) se aartsvyand is en haar al menige kere tot ’n val probeer bring het. Tyd sal leer of Nazeem weer besig is om almal uit te oorlê en of hierdie ware liefde is...” Nóg ’n verrassing is dat Angie binnekort terugkeer. Die aktrise, wat haar vertolk, Char Carrie, word deel van Suidooster se permanente rolverdeling. “Angie het verlede jaar omtrent kykers warm onder die kraag gehad, weens haar arrogansie, naïwiteit en haar stormagtige verhouding met Wade (Dean Smith). Nie net het Angie destyds die saggeaarde Wade gemanipuleer om ’n luukser leefstyl te leef as wat hulle kon bekostig nie, maar sy het ’n wig tussen hom en sy geliefdes gedryf. “Oor Angie so baie vyande gemaak het oor hoe sy Wade hanteer het, kry sy ’n kil ontvangs, maar die vraag is of sy intussen dalk uit haar lewenslesse geleer het?” ’n Ander karakter, wat weer haar opwagting maak, is Linda (Melissa Willering). Dit is natuurlik goeie nuus vir haar kêrel Bennie (Richard September). “Linda, wat reeds diep in kykers se harte gekruip het, wil haarself permanent in Ruiterbosch kom vestig. Dalk beteken dit dat sy en Bennie kansel se kant toe staan?” Volgens Wilmer is daar ook ’n nuwe permanente manlike karakter, wat later in die eerste kwartaal van 2023 sy verskyning gaan maak. “Ons kan nog nie onthul wie die akteur is wat die rol vertolk nie, maar hy het al ’n groot naam vir homself op Suid-Afrikaanse televisie gemaak. Die nuwe karakter beloof natuurlik talle vars storie-moontlikhede...” Daar wag egter glo ’n groot skok op kykers teen Mei. “Soos dit groot sepie-skokke betaam, gaan niemand dié kinkel sien kom nie, maar dit gaan Ruiterbosch behoorlik ruk,” onthul Wilmer. Dit saai weeksdae om 18:00 op kykNET en 18:30 op kykNET & kie uit.