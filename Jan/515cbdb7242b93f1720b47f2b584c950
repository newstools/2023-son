SONDE oor ’n boer se beeste het daartoe gelei dat ’n boer gearresteer is. ’n Polisiewoordvoerder, AO Mmako Mophiring, sê die polisie van Ficksburg in die Vrystaat het ’n boer gearresteer en hy is onder polisiebewaking in ’n plaaslike hospitaal. “Hy en die ander boer en sy seun was glo in ’n geveg betrokke omdat die een boer se beeste sy heinings beskadig en op sy lande kom loop het. “Daar word beweer op Sondag 8 Januarie om 18:30 is die 56-jarige Reuter Sorour van Emma Farm deur sy buurman ontbied om te kla oor sy beeste wat oor sy plaas loop en die heining beskadig het. “Die boer en sy seun Evan Sorour(28) het die beeste verwyder en Evan het sy pa toe alleen gelos. “Die verdagte het opgedaag en na bewering die boer aangerand. Hy het sy seun gekontak en toe hy terugkom het die ander boer sy seun vyf keer geskiet. “Die seun het teruggeskiet en die boer in die heup gewond.” Volgens Mophiring het die pa sy seun hospitaal toe geneem, maar hy het gesterf voordat hulle by die hopspitaal kon kom. Mophiring sê die verdagte is later in ’n hospitaal in Bethlehem gekry en gearresteer. “Die polisie het ook ’n 9mm pistool by hom gekry.” Sake van moord, poging tot moord en aanranding met die doel om ernstig te beseer word ondersoek. Hy sal in Ficksburg in die hof verskyn sodra hy in die hospitaal herstel het.