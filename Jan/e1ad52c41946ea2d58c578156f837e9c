CHANTEL Nienaber en Chris Visser gaan vanjaar vir drie agtereenvolgende dae hardloop om fondse in te samel vir kinders wat aan kanker ly. Dit is wanneer dié twee gesoute atlete as ’n span vir die AfricanX-trail-wedloop gaan aantree. Dié uitmergelende driedaagse wedloop vind oor die naweek van 17 tot 19 Maart 2023 by die Houw Hoek Hotel in die Overberg plaas. Nienaber en Visser sê hulle is uiteraard baie trots om die Childhood Cancer Foundation van Suid-Afrika (CHOC) te ondersteun wanneer hulle weer aan die land se voorste driedaagse skof-wedloop gaan deelneem. Hoewel Nienaber nie ’n vreemdeling vir AfricanX is nie, het Visser sy debuut in 2021 gemaak. Dit sal slegs die tweede keer wees dat hy hierdie ikoniese driedaagse skof-roete aandurf “Nadat ek in 2021 deelgeneem het, kon ek sien waarom die AfricanX as Suid-Afrika se voorste driedaagse skofroete beskou word,” sê Visser. “Die wedloop-organisasie is puik, die roetes is asemrowend en die race village het ’n ongelooflike atmos­feer. “Ek is baie opgewonde om weer met Chantel saam te werk. Sy bring baie ervaring na die tafel. “Ons gaan ter ondersteuning van CHOC hardloop en ons span se naam is COWrageous,” lag Visser. Volgens Nienaber is AfricanX normaalweg haar eerste wedloop van die seisoen. “AfricanX is soos ’n familiebyeenkoms en dit is wonderlik om soveel bekende gesigte te sien,” sê Nienaber. Trots “Ek het in 2012 aan my eerste AfricanX deelgeneem en het daarna baie keer teruggekeer. Dit het deel van my lewe geword. “Ek is bly om weer met Chris saam te werk en ek kon nie vir ’n beter spanmaat vra nie. Ek is ook baie trots om mee te ding in die kleure van CHOC. Dis ’n ongelooflike liefdadigheidsorganisasie wat kinders ondersteun wat kanker het,” voeg sy by.