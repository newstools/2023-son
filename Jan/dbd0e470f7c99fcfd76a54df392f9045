DIE talentvolle musikant en The Voice SA-finalis Keanu Harker is gereed om die nuwe jaar by die horings te pak. Dié boorling van Belhar is baie opgewonde oor 2023 en alles wat dit gaan bring. Hy wil in die nuwe jaar selfs dieper delf in die dinge wat agter die skerms gebeur. “Ek beplan om baie meer te doen, in terme van skryf en saamwerk sowel as agter die skerms, vervaardiging en regie. Ek geniet dit om op die verhoog en die frontman te wees, maar ek wil dit waag om agter die skerms te wees, nuwe musiek te skep, inhoud, fotosessies, albums, collabs, brand deals, ensovoorts.” Keanu het onlangs sy hoed as onderwyser opgehang om voltyds op sy musiekloopbaan te fokus. “Dit was ’n baie moeilike besluit, maar ek dink as ’n kunstenaar moes ek ’n bietjie tyd neem en konsentreer en baie energie gebruik om die brand te bou en te laat groei. “Dit is wat ek die afgelope ses maande gedoen het.” Dis natuurlik hoe ons daai kwaai album van hom gekry het met die lekker jams soos “Liefling”, “I Feel It” en “I Miss You”. Aksie En as jy, soos ons, mal is oor Keanu se album I Believe in Me, wat hy laas jaar uitgereik het, kan jy uitsien na nóg oorspronklike musiek. “Ek beplan baie om hierdie jaar nuwe musiek uit te reik. “Hopelik kan ek in die volgende twee tot drie maande ’n single release. “Teen die einde van die jaar gaan ek my tweede album doen en wil weer saamwerk met ’n paar kunstenaars; so, beslis nuwe musiek.” En as jy nie kan wag totdat die nuwe album die lig sien nie, kan jy Keanu Sondag in aksie sien by die amfiteater in die V&A Waterfront. “So, eerskomende Sondag tree ek in die amfiteater op. Dit is ’n baie groot oomblik vir my, want dit is die heel eerste keer dat ek as Keanu Harker op die verhoog sal optree en ’n volle uur vul. Voorheen was ek deel van verskillende kollektiewe, of een of ander geleentheid, maar dit is die heel eerste keer dat ek my eie musiek as Keanu Harker kan opvoer.” Die geleentheid is gratis, dit vind 18:00 plaas. “Ek sal oorspronklike musiek doen, ’n paar covers, maar meestal my eie musiek.” As jy nie die naweek by die V&A Waterfront kan inloer nie, kan jy Keanu by die volgende events sien perform. Hoër Op 31 Januarie tree hy by die Groote Schuur-hospitaal op, op 3 Februarie by die Silo Hotel en op die 18de by die Matroosfontein Jazz Festival. Ons wens jou ’n wonderlike jaar toe, Keanu! Ons sien uit na selfs hoër hoogtes vir jou.