SELFS die Covid-19-pandemie én loadshedding kon hulle nie keer om hul matrieksertifikate te kry nie. Matrikulante by Spine Road High in Mitchells Plain het vir die soveelste keer in 2022 weer tops in dié area uitgekom. Die skool se top-10 het ’n gemiddelde van 80% bereik en uit die 208 leerders wat geslaag het, het 177 van hulle met universiteitstoelating geslaag. Uit 210 matrieks wat vir die eindeksamens gesit het, het 208 (of 99%) geslaag. Spine Road was dus weer die top-skool in Mitchells Plain. Die hoofseun, Farouk Dreyer, het aan Son gesê hy moet nog besluit of hy by die Universiteit van Wes-Kaapland óf by Stellenbosch gaan swot. Hy is by albei aanvaar. Farouk voeg by hy wil verder studeer om ’n chartered accountant te word nadat hy drie onderskeidings behaal het. “Dit was ’n moeilike jaar,” sê hy verder. “Maar ek moet noem dat die onderwysers ons baie gehelp het. Hulle het regtig die ekstra myl met almal geloop. Almal van hulle.” Farouk se ma, Ayesha Dolley, sê op haar beurt sy is trots op haar seun, want sy het gesien hoe hy al die opofferings deur die jaar gemaak het om seker te maak hy behaal sukses. 