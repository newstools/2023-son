DIE nuwe Hoërskool Moorreesburg kan net as ’n aanwins vir dié plattelandse dorp beskryf word. Dié opvoedkundige fasiliteit, wat teen ’n stewige koste van R65,7 miljoen uit die grond gebou is, skep nie net opvoedingspasie vir honderde leerders in die Swartland-streek nie, maar het ook 211 werkgeleenthede geskep. Ouers en voogde het Woensdag saam met hulle kinders na Landbou-straat in Moorreesburg gestap waar die heel eerste byeenkoms by die nuwe skool behartig is. Rose Ruiter, die eerste prinsipaal aan die stuur van die skool, beskryf haar rol as ’n groot voorreg. Sy sê die hele skoolgemeenskap moet God raadpleeg oor die pad vorentoe om die skool vir nageslagte te beskerm. “Die leerders van hierdie skool kan uitsien na wêreldklas leer- en onderrigfasiliteite, wat ongetwyfeld sal bydra tot verbeterde onderwys-uitkomste,” sê Ruiter. Hendrik Roman, ’n ouer van ’n gr. 10-leerder in die nuwe skool, vertel dit is ’n eer dat sy dogter die skool kan bywoon. Sy ouers en baie ander se oorlede ouers het jare terug geswoeg vir die skool. “My hoop vir die leerders vir die jaar is dat hulle deursettingsvermoë aanleer. “Die fondasie is nou daar gelê en met gehoorsaamheid en self-dissipline mag die nuwe skool nuwe dokters, prokureurs en besigheidspersone oplewer.” Hy noem sy dogter, Hendrolene, kon haar opgewondenheid nie beteuel nie omdat sy een van die eerste groep leerders van die skool is.