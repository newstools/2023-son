NADAT hy vir lank moes toekyk hoe ander in top-poste in Suid-Afrikaanse Krieket aangestel word, kry die deurwinterde Shukri Conrad uiteindelik sy groot kans op internasionale vlak. Conrad is gister deur Krieket Suid-Afrika (KSA) bevestig as die nuwe coach van die Proteas in toetskrieket. Rob Walter sal die Proteas in witbal-krieket se ODI- en T20-formate coach. Dit was nie die eerste keer dat Conrad sy naam in die hoed gegooi het om die Proteas te coach nie. In die vroeë 2000’s was hy ook ’n sterk kandidaat. Veral nadat hy sukses met die Highveld Lions (2002 tot 2004) en Cape Cobras (2005 tot 2010) ervaar het. Hy het die Lions tot die destydse Standard Bank Cup-titel (witbal-krieket) gelei en die Cobras gehelp om drie titels te wen. Die eerste was eendag-krieket se MTN Domestic Championship (2006/-’07) en in 2008/-’09 het hy die Kaapse franchise tot die Standard Bank Pro20-kroon gecoach. In 2009/-’10 het Conrad die Kapenaars tot sukses in die rooibal-formaat gelei deur die SuperSport Series te wen. Sy kontrak was ná die 2009/-’10-seisoen egter nie hernu nie. Conrad het toe so half van die radar verdwyn, terwyl hy een van die land se beste plaaslike coaches was. Conrad het toe ’n pos aanvaar as die coach van Uganda, maar het nie lank in dié rol gedien nie. In 2014 is hy egter as KSA se hoof van dié beheerliggaam se akademie aangestel. Conrad is later aangestel as die coach van die SA o.19-span om aan verlede jaar se World Cup deel te neem. Hy is dus goed bekend met die strukture binne SA Krieket en sal na verwagting ook opgesaal wees met die take om ’n ogie oor spelers se ontwikkeling in plaaslike vierdag-krieket te hou. Die Proteas se toekoms in toetskrieket is tans ’n groot besprekingspunt, met KSA wat besluit het om groter aandag aan die witbal-formate te gee. Die nuwe T20-toernooi, SA20, is juis ingebring om meer geld vir KSA se koffers te maak, terwyl daar ook gekyk word om talentvolle jong spelers blootstelling te gee teen van die wêreld se beste internasionale spelers.