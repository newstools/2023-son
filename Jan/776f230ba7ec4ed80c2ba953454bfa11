DIT het haar die afgelope drie jaar drie probeerslae geneem, maar nou kan Belarus se Aryna Sabalenka haarself uiteindelik ’n wenner van ’n Grand Slam-tennistoernooi noem. Sabalenka het Saterdag se opwindende vroue-eindstryd van die Australiese Ope in ’n rillende drie stelle met 4-6, 6-3, 6-4 teen Kazakstan se Elena Rybakina in Melbourne gewen. En hoe gaan sy haar eerste Grand Slam-sege vier? “Ek weet nie, seker maar met al die soorte kos wat ek nie normaalweg toegelaat word om te eet nie,” grap die 24-jarige Belarus. “Dit voel nog crazy, ek kan nie glo ek staan hier as ’n Grand Slam-kampioen nie. Ek is so ongelooflik trots op myself en my span. Daar is so baie goed wat nou deur my kop maal, ek kan nie eers die woorde vind om te beskryf hoe ek voel nie.” Nadat sy die Daphne Akhurst Memorial Cup in ontvangs geneem het, het Sabalenka genoem hoe baie dié wen vir haar beteken. Veral nadat sy en haar afrigtingspan so baie laagtepunte in 2022 beleef het. Een daarvan was natuurlik die feit dat sy nie toegelaat word om as ’n landsburger van Belarus aan toernooie deel te neem nie. Belarus ondersteun Rusland se besetting en oorlogvoering teen Oekraiene, met die Verenigde Nasies wat sanksies teen die Oos-Europese land ingestel het. Verskeie span-sporte kan ook nie internasionaal deelneem nie. Daar is ’n vergunning vir Russiese en Belarussiese tennisspelers om wel aan toernooie deel te neem, maar nie onder ’n landsvlag nie. Rybakina is wel nie toegelaat om aan verlede jaar se Wimbledon deel te neem nie. En weens die voortslepende oorlog tussen Rusland en Oekraiene, kan daar verwag word dat sy dalk weer nie daaraan kan deelneem nie. Wimbledon is ironies genoeg een van die toernooie waarin Sabalenka haar groot deurbraak as vrouespeler gemaak, het toe sy in 2021 die halfeindronde gehaal het. Sy het in dieselfde jaar ook die halfeindronde van die Amerikaanse Ope gehaal, en verlede jaar weer die laaste vier bereik, net om in die hek te duik. Toe sy uiteindelik Saterdag in ’n eindstryd van ’n Grand Slam speel, het dit aan die begin gelyk asof die senuwees haar sou vang. Veral nadat Rybakina die eerste stel gewen het. Sabalenka het egter terug gestorm deur die tweede te vat en toe ook laat in die derde en beslissende stel deur te breek. Maar op haar afslaan om die titel te beklink, het dit die Belarus vier probeerslae (wedstrydpunte) geneem voordat sy uiteindelik kon begin vreugde vuur. Geen wonder dit het nog vir haar soos ’n droom gevoel toe sy nader staan om die titel vir die eerste keer vas te hou nie. Maar dink tog aan die verloorder, Rybakina, wat weereens gewys het sy gaan nog diep spore in vroue-tennis trap. Dié 23-jarige was duidelik teleurgesteld, want dit was haar groot kans om vroeg in haar loopbaan met twee Grand Slam-titels agter haar naam te spog. Dit nadat sy almal in verlede jaar se Wimbledon-toernooi verras het deur dié titel (beskou as die grootste van die lot) te wen. Rybakina sê: “Ek wil Aryna gelukwens met die titel en 'n goeie begin tot die seisoen. Ek weet hoe baie harde werk jy en jou span moes insit. Mag hierdie vir jou die eerste van baie titels wees.” Die aandag verskuif nou na Sondag se manseindstryd, wanneer die negemalige wenner in Australië, Novak Djokovic, gaan poog om dit ’n tiende titel in Melbourne Park te maak. Dié Serwier se teenstander, Stefanos Tsitsipas (Griekeland), gaan poog om Djokovic se dag te spoil. Djokovic kan met ’n wen ook op 22 gelyk trek met Rafael Nadal van Spanje as die mans-spelers met die meeste Grand Slam-titels ooit.