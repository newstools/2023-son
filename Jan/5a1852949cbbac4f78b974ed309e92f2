KRIEKET Suid-Afrika (KSA) is nou weer gelukkig met Sisanda Magala se fikshied. Daarom het dié naatbouler die Proteas se groep vir die internasionale eendagreeks (ODI) teen Engeland gehaal. Magala het verlede jaar op verskeie Proteas-groepe in witbal-krieket uitgemis. Daar was ’n gevoel dat hy nie fiks genoeg was om op internasionale vlak te speel nie. Luidens ’n verklaring het KSA se keurdersbaas, Victor Mpitsang, gesê: “Die keurders is baie opgewonde oor die diepte in die groep, wat met jeugvolle en ervare spelers spog. Ons het vertroue in dié groep geplaas om ons een tree nader te neem aan kwalifikasie vir die World Cup in Indië. “Ons is ook tevrede oor die insluiting van Sisanda en sy toegewydheid om die fiksheid-standaarde te haal om in aanmerking te kon kom vir die nasionale span.” Die Proteas gaan in drie ODI’s teen die Engelse speel, met Shukri Conrad wat as coach gaan instaan vir dié reeks. Conrad is eintlik aangestel as die coach van die Proteas se toetskrieketspan, maar Rob Walter (coach) in witbal-krieket, gaan eers in Februarie saam met die Proteas kan begin werk. Walter het glo ’n sê gehad in die kies van die Proteas se groep, met Temba Bavuma wat as kaptein sal aanbly. Vir die talentvolle Dewald Brevis, wat tans naam maak in die nuwe SA20-kompetisie, was daar egter nie plek nie. Vir die Proteas om vir die World Cup in Indië te kwaliiseer, moet hulle skoonskip maak in die reeks teen Indië en ook die daaropvolgende reeks teen Nederland wen, sonder om ’n wedstryd te verloor. Die Proteas is tans 11de op die punteleer van die Internasionale Krieketraad (IKR) se kwalifiserings reeks vir die jaar se World Cup. As hulle nie kan skoonskip maak in dié twee ODI-reekse nie, of selfs een daarvan verloor, sal die Proteas deur ’n kwalifiseringstoernooi in Zimbabwe ’n plek moet bespreek. Die eerste ODI tussen die Proteas en Engeland word op 27 Januarie in Bloemfontein beslis. Die tweede wedstryd op 29 Januarie word ook in Bloemfontein gespeel. Die derde vind op 1 Februarie in Kimberley plaas. Die Proteas se ODI-groep is: Temba Bavuma (kaptein), Quinton de Kock, Reeza Hendricks, Marco Jansen, Heinrich Klaasen, Sisanda Magala, Janneman Malan, Aiden Markram, David Miller, Lungi Ngidi, Anrich Nortje, Wayne Parnell, Kagiso Rabada, Tabraiz Shamsi, Rassie van der Dussen.