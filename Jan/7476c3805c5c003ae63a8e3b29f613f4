DIE Curriebeker se Premierliga sal op 10 Maart afskop. Die Suid-Afrikaanse Rugbyunie (SA Rugby) het Maandag die afskopdatums vir dié bekende provinsiale kompetisie bevestig. Altesaam agt spanne sal aan dié jaar se Curriebeker Premierliga deelneem, met spanne wat mekaar tuis en weg gedurende die groepfase sal pak. Die Griffons, wenner van verlede jaar se Curriebeker Eerste Liga, het promosie tot die Premierliga gekry. Die eindstryd van die Curriebeker se Premierliga sal op 24 Junie beslis word. Intussen sal die Curriebeker se Eerste Liga  op 10 Februarie afskop, met die wenner van dié titel wat gebaseer op puntestand bepaal sal word. Dit is omdat die Eerste Liga as twee kompetisies sal dien. Die ander kompetisie is die Mzansi Challenge en skop op 24 Maart af wanneer vyf buitelandse spanne daarby aansluit. Die buitelandse spanne wat aan die Mzansi Challenge gaan deelneem is Diables (Spanje), Simbas (Kenia), Welwitchias (Namibië), Tel-Aviv Heat (Israel) en Goshawks (Zimbabwe). Hulle sal te staan kom teen die Eerste Liga-spanne die Leopards, Valke, Boland-Kavaliers, Oostelike Provinsie, Grens-Bulldogs en die SWD-Arende. Spanne sal mekaar oor net een ronde (tuis of weg) pak, met die eindstryd van die Mzansi Challenge wat op 17 Junie beslis word. Geen melding word egter in SA Rugby se bekendstelling van die datums gemaak oor of die wenner van die Eerste Liga in aanmerking sal kom vir promosie tot die Premierliga nie. SA Rugby se Under-20 Cup-toernooi sal op 6 April begin en die Under-21 Cup, sowel as die Under-21 Shield, sal op 14 Oktober afskop. Die afskopdatums vir vrouerugby se Premierliga- en Eerste Liga-kompetisie moet nog bevestig word.