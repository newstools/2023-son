DIT raak al hoe moeiliker om te sien hoe enige van die oorblywende manstennis-spelers by dié jaar se Australiese Ope die nodige skietgoed gaan hê om Novak Djokovic van ’n tiende titel in Melbourne te weerhou. Die wyse waarop Djokovic Woensdag met sy Russiese teenstander, Andrey Rublev, die vloer gevee het in Melbourne Park se Rod Laver Arena, sou beslis sy volgende teenstander in die halfeindronde die skrik op die lyf jaag. Dié Serwiër het sy kwarteindstryd met 6-1, 6-2 en 6-4 gewen om ’n halfeind-ontmoeting met Tommy Paul van Amerika te bespreek. Die halfeind vir mans word môre beslis, met Stefanos Tsitsipas (Griekeland) wat Karen Khachanov (Rusland) aanvat. Tsitsipas kan dalk nog vir Djokovic ’n uitdaging wees, maar op papier moet Djokovic al klaar as die oorweldigende gunsteling ingevul word. Die laaste nege ontmoetings tussen dié twee is almal deur Djokovic gewen. Vier daarvan was verlede jaar, met die Serwiër wat al die Griek se doppie in ’n Grand Slam-eindstryd (2021 Franse Ope) geklink het. Tsitsipas moet egter eers die vurige Khachanov baas raak as hy ’n afspraak met Djokovic wil bespreek. Maar wie weet? Dalk sorg Paul van Amerika vir ’n onverwagse verrassing wanneer hy die 21-malige Grand Slam-kampioen aandurf. In Donderdag se halfeindstryde vir vroue kom Elena Rybakina te staan teen Victoria Azarenka, terwyl Magda Linette en Aryna Sabalenka sake gaan uitspook vir ’n plek in Saterdag se eindstryd.