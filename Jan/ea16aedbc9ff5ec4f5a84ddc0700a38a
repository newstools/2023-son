ASOF daar nie genoeg goed in die land is om hom mee besig te hou nie, moet pres. Cyril Ramaphosa nou ook besluit of hy sy adjunk se bedanking gaan aanvaar. Adjunk-pres. David Mabuza het na wat berig word sy hoof ingelig van sy voorneme om te bedank. 'n Aantal gesprekke het dié week tussen Ramaphosa en Mabuza plaasgevind, dít in aanloop tot 'n kabinetskommeling wat ook loer. Gerugte van die land se nommer 2 wat bedank het, doen al heelweek die rondte. Vrydag het sy kantoor bevestig: "Mabuza ag dit belangrik om die party-leierskaprol met regeringsverantwoordelikhede te align." Na wat berig word, het Mabuza aan Ramaphosa genoem sy bedanking is om 'n gladde oorgang te verseker ná die verkiesing van Paul Mashatile as ANC-adjunk-president. Die president kies die adjunk-president vanuit lede van die parlement. Die afgelope paar dae doen gerugte ook die rondte dat Mashatile binnekort sy sitplek kan neem as parlementslid, en dus die weg baan vir Ramaphosa om hom te kies as sy adjunk.