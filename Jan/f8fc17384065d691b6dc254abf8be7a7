’N VOL program met spesiale 20ste verjaarsdagaanbiedinge wag op feesgangers by vanjaar se Suidoosterfees, wat van 26 April tot 1 Mei plaasvind. Gewilde Suidooster-akteurs is terug op die feesverhoog in Suidooster Stormsterk 2 op 26 April as openingskonsert. Dit word in samewerking met Kaapstad se Filharmoniese Jeugorkes en die Nasionale Jeugmusiekstigting aangebied. Die NATi-teaterfees spog met 20 verhoogproduksies. Op die program is Bul, ’n vlymskerp donkerkomedie met Wian Taljaard, René Cloete, Wynand Kotze en Peggy Tunyiswa. Terwyl Dawid Minnaar, Brümilda van Rensburg, Edwin van der Walt, Carla Smith, Eben Genis en Rolanda Marais in die rolverdeling van die klassieke drama Mirakel is. Op musiekfront kan jy uitsien na Elwira Standili, Anslin Gysman, Jodi Jantjies en Jonathan Rubain in Dankie. Dan is daar 20 Musical Moments met André Schwartz, Lynelle Kenned, Emo Adams, Pierre van Heerden en Niël Rademan. Feesgangers kan saans hul skoene uitskop by Late Night Boogie met Gary Naidoo, Lucy Tops en ander vermaaklikheidsterre. Die gewilde Stemme-produksies trek vanjaar ’n nuwe baadjie aan. Kort, kragtige dialoë met 20 akteurs, 10 regisseurs en 10 skrywers, spesiaal vir die 20ste Suidoosterfees, gaan gratis by die fees opgevoer word. In die NATi Jong Sterre-afdeling debuteer vyf splinternuwe dramaproduksies deur jong skrywers en die ATKV Jeugteater-program is vanjaar volgepak met opvoerings deur studente van verskeie instansies. Vir die kleinspan is daar Aspoestertjie… as die skoen pas, ’n Goue ster vir Faizel, en Liewe Heksie vang vis. NATi bring ook uitstekende musiekteater na die fees. Clara met Nina Schumann en Carla Smith, en Elzabé Zietsman in Femme is Fatale. Coenie de Villiers, Mauritz Lotz, Jana Cilliers, Antoinette Kellermann en Vinette Ebrahim deel die verhoog in Woordmusiek en Mixtape van die Liefde met Jana Cilliers, Mathys Roets, Christo Davids, Anna Davel, Stephanie Baartman, Laurinda Hofmeyr en Leon Gropp. Lagspiere David Kramer se musiekblyspel Ver in die Wêreld, Kittie gaan feesgangers meevoer met Rushney Ferguson, Jenny Stead, Dean Balie, Andre Terblanche en Dylan Roman. Om die lagspiere te prikkel, is daar Bettie, oftewel Dean Smith, Suidooster se geliefde Wade, in Hallo, is Bettie wat Praat. Tollie Parton kom maak ’n draai en ’n produksie met verskeie komediante. Hulle gaan feesgangers vermaak in Lag meer as 20 keer. Die gewilde Jakes Gerwel-gesprekkereeks word weer gratis aangebied. Haidee Muller is in gesprek met Ivor Swartz oor sy nuwe boek, en Suzette Myburgh gesels met Crystal-Donna Roberts en Deidré Jantjies oor hul nuwe kinderboeke. Marianne Thamm en Paula Fourie praat oor Fourie se Taliep Pietersen-biografie. Vir die volledige program, besoek www.suidoosterfees.co.za. Kaartjies kan bespreek word by Computicket, of skakel Artscape Dial-a-Seat by 021 421 7695.