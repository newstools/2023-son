TOE Elena Rybakina verlede jaar vir een van vrouetennis se grootste opskuddings in 'n Grand Slam-toernooi gesorg het, sou die meeste kenners dit afgeskryf het as 'n vloekskoot. Dit was toe dié 22ste gekeurde van Kazakstan die groot gunsteling Ons Jabeur om die Wimbledon-kroon geklop het. Byna ses maande later, maak die 23-jarige Rybakina reg om in haar tweede Grand Slam-eindstryd te speel, wanneer sy Saterdag in Melbourne Park teen Rusland se Aryna Sabalenka te staan kom vir die Australiese Ope-titel. Voor die afskop tot dié toernooi, was daar in gesprekke oor watter vroue die gunsteling vir die titel was, nie eers verwys na Rybakina as 'n moontlike aanspraakmaker nie. Dié jongeling het egter weer eens haar klas ten toon gestel deur verskeie van die groot name op pad na haar tweede Grand Slam-eindstryd, in die stof te laat buit. Dis die boorling van Kazakstan se krag-spel, wat veral haar teenstanders ongemaklik maak. Rybakina spog met 'n kragtige afslaan, dan het sy boonop nog genoeg houe in haar arsenaal om teenstanders balle te laat jaag. In die eindstryd kom sy egter teen 'n speler in Sabalenka te staan, wat ook met brute krag teenstanders kan oordonder. Mens sal dit egter nie van Rybakina sê, wanneer daar na dié saggesproke speler geluister word, oor hoe sy dit tot dusver reggekry het om die tennis-wêreld te laat regopsit nie. Oor haar pad tot in nog 'n Grand Slam-eindstryd het Rybakina gesê: "Vir my was dit nogal 'n groot uitdaging (om teen meer ervare spelers te speel). Hulle was almal spelers met ervaring van Grand Slams wen, so dit was niks nuuts vir hulle nie. "Maar vir my sal ek sê was dit ook so bietjie makliker, want ek het laas jaar vir die eerste keer in my loopbaan by Wimbledon in die kwarteindronde, halfeindronde en eindstryd gespeel. "Ek het geweet dat ek op elke punt moes fokus, en ek het baie goed gedoen. Die rede waarom die groot wedstryde vir my hier makliker gevoel het as by Wimbledon, is die feit dat ek geweet het wat om te verwag. Alles by Wimbledon was vir my nuut. Nou weet ek min of meer wat om te verwag. "Mens bly maar senuweeagtig, maak nie saak wat nie, want jy speel in 'n eindstryd – so ook met die semi's – jy is maar altyd vol senuwees, maar die keer kon ek meer fokus op die wedstryd en wat ek moet doen." Oor Saterdag se groot tweestryd vir die titel met Sabalenka, het Rybakina gesê: "My afslaan sal beslis my grootste aanvalswapen bly en ek het in vandag se wedstryd ook goeie houe van agter die afslaan-lyn gespeel. "Daar was ook tye waar ek goed vorentoe (na die net) gekom het en ek dink ek moet net op dieselfde soort goed fokus. Dit maak nie saak wat die weerstoestande is nie, ek weet hoe dit voel om in die aand hier te speel. "Dit gaan 'n taai tweestryd wees. Vandag was dit nie nodig om te hard te probeer afslaan nie. Maar ek verwag beslis dat die houe tussen punte meer gaan wees." Die vroue-eindstryd van die Australiese Ope begin Saterdag 10:30 en word regstreeks op SuperSport Grandstand (201) en SuperSport Tennis (214) uitgesaai. 