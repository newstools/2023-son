DA-LEIERS in KwaZulu-Natal sê hulle het “opgetree” teen een van die party se raadslede wat van rassisme beskuldig is. Connie Hariram, ’n raadslid in Newcastle, het onder skoot gekom nadat ’n swart vrou, Thandeka Reed, gekies is op ’n wykskomitee waar hoofsaaklik Indiërs verteenwoordig was. In ’n voice note op ’n WhatsApp-groep sê Hariram: “Die eerste ding is dat die dame, Thandeka, ’n swart dame is. Ons was almal Indiërs daar. Wie het vir haar gestem? Die Indiërs?" Hariram het skuld erken en berou getoon. ’n Woordvoerder van die DA in KZN, Sthe Ngema sê: “Die DA in KwaZulu-Natal het opgetree teen die raadslid van Newcastle oor die voice note. Toe die party laat laas jaar bewus geword het daarvan, is die saak onmiddellik ondersoek.” Ngema sê die DA kyk na die uitkoms van die ondersoek saam met Hariram se bekentenis. 