WAT ’n gemors! Dís soos Sondag se Nuwejaar-byeenkoms op Greyville beskryf kan word. Die byeenkoms is sonder kennisgewing aan die media van agt wedrenne na tien vergroot. Dié besluit is onaanvaarbaar en uiters onprofessioneel. En om te sê punters is met rede erg moerig, is om dit sagkens te stel. Die Computaform en amptelike program vir Sondag se byeenkoms het agt wedrenne aangedui – soos ook in Son gepubliseer laas Vrydag. Sondagoggend was daar skielik tien wedrenne op die program. Tips Dit het beteken dat die Bipot met Race 2 begin het en nie meer in Race 1 nie. Son se tips is dus alles by die venster uitgegooi omdat ons perms nie met die wedrenne ooreengestem het nie. Van Race 1 tot 5 was die program nog dieselfde, maar in Race 6 en 7 was daar nuwe perde wat nie in die Computaform aangedui is nie. Gevolglik het Race 6 toe Race 8 geword, Race 7 word toe Race 9 en Race 8 word toe die tiende en laaste wedren van die dag. Dis ’n skande dat die wedrenjaar op só ’n lae en onsmaaklike noot afgeskop het. Dit was omtrent ’n Babelse verwarring wat nie verskoon kan word nie. Dit verdien beslis ’n rooikaart vir al die besluitnemers.