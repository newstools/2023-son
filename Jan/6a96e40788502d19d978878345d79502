JAMES Murphy het hom Maandag by die Springbok-sewesgroep in Australië aangesluit om sy beseerde spanmaat, Selvyn Davids, te vervang. Dit is vir die naweek se Sydney Sewes, die vyfde toernooi in Wêreldrugby se sewesreeks. Davids het verlede naweek 'n liesbesering by die New Zealand Sewes opgedoen. Hy kan dus nie in die toernooi in Sydney in aksie wees nie, waar Suid-Afrika Vrydag met Kenia en Uruguay en Nieu-Seeland Saterdag in Groep B van die toernooi te staan kom. Murphy is geen vreemdeling vir die Blitsbokke nie. Hy het in Desember sy 12de toernooi-verskyning in Kaapstad gemaak, waar hy die laaste van sy 52 wedstryde in 'n Springbok-sewes-trui gespeel het. Murphy het egter nog nie voorheen in Australië gespeel nie, en sal sy buiging by die Sydney-venue maak. Hy was gretig om op die vliegtuig na Sydney te spring, al het hy pas 'n safari saam met sy gesin begin. "Ek was die 14de speler vir die reis en toe die res van die oefengroep 'n paar dae verlof gekry het, kon ek by die familie in die Krugerwildtuin aansluit," het Murphy uit Sydney gesê. "Maar ek het 'n sak met my rugbygoed gepak net vir ingeval ek die oproep kry, en dit is presies wat gebeur het. Ek het Sondagoggend met 'n sonsopkoms-wildrit begin en toe ek weer ontvangs gekry het, sien ek die boodskap van afrigter Philip (Snyman) wat my vra om by hulle aan te sluit. "Dit is nooit lekker om 'n beseerde spanmaat te vervang nie, so ek het vir Selvyn gevoel, maar was gereed om te gaan bydra en die oproep van diens te beantwoord." Die ouens van die SA Sewes ‘A’-span het verlede week swaar sessies in Stellenbosch gehad, so ek is goed voorbereid. "Die oproep het beslis vergoed vir die oorspronklike teleurstelling wat ek gevoel het om uit te mis. Ek soek daarna om 'n meer gereelde opsie in die beginspan te wees en dit gee my 'n wonderlike geleentheid om by te dra en die coaches die groei te wys op die gebiede waarop hulle wou hê ek moet verbeter. So ja, ek gaan uiteraard die natuurlewe in die Kruger mis, maar ek wil bydra tot hierdie wonderlike span, so dit is ’n no brainer vir my." 