PASSIE en die liefde vir die gemeenskap het Johann Lerm gedryf om na klubrugby-afrigting terug te keer. Dié oud-coach van die SWD-Arende is onlangs as coach van die Premierliga- span van Groot-Brak aangestel vir die seisoen. Terwyl Lerm geen beloftes van ’n liga-titel wou maak nie, is sy terugkeer eerstens daarop gemik om terug te ploeg in die gemeenskap waar daar rugbydiamante wag om geslyp te word. Groot-Brak het verlede jaar een van sy beste seisoene beleef toe hy in die halfeindstryd van die Suidwestelike Distrikte se Premierliga teen die kampioen, Crusaders, uitgesak het. Lerm maak geen beloftes van liga-titels of ander silwerware nie, maar dat die span daarna gaan strewe om die beste in die Suid-Kaap te wees, is gewis. “Ek wil nou my jare lange ondervinding graag met die gemeenskap van Groot-Brak deel. “Dit is ’n plek waar ek wil kom terugploeg, in spelers sowel as afrigters. “Die klub het ook baie goeie spelers deur die jare opgelewer. “Ek dink veral aan Kabamba Floors, wat ook hier gespeel het. Daar is talle. “Ons moet daarna strewe om die beste span en klub te word. Spesiaals “Ek moet ook byvoeg dat ek familie het wat hier bly en dit maak mos net sin dat ek kan terugploeg in ’n gemeenskap wat passievol is — nie net oor sport en rugby in die besonder nie, maar ook die breë ontwikkeling van die inwoners. “Hier is net iets spesiaals wat my aangetrek het,” sê Lerm. Behalwe die Arende het Lerm ook die Hamiltons tot sukses in die Westelike Provinsie se Groot Uitdaagbeker-kompetisie gelei. Hy was ook hoof van SWD se Akademie voordat dit deur SA Rugby gesluit is. Lerm verduidelik hy het ook geen voorneme om nuwe spelers “in te voer” nie, maar gaan hoofsaaklik die toekoms en sukses van die klub met plaaslike spelers van die gemeenskap bou. “Hier is hope talent. “Ons moet hulle net goed slyp en daarvoor moet ’n mens bereid wees om skouer aan die wiel te sit,” verduidelik hy. Die klub begin Maandag met voorbereiding vir die uitdagende 2023-seisoen. “Dan sal ons met planne begin vir die opbou tot die Premierliga-veldtog,” voeg Lerm by.