TERWYL die spelers van Vasco da Gama se o. 19-sokkerspan hulle gereed gekry het, het hulle teenstander, MA Collville, se chairman, MZ Halim, nog benoud rondgeskarrel op soek na spelers vir dié stryd op The Greens in Manenberg. Colville het uiteindelik net nege spelers op die veld gekry vir dié Bayhill Play-off-stryd Saterdag op die Astroturf in Manenberg. En dít teen ’n baie goed georganiseerde Vasco-span van die coach Adnaan Bartie. Dit het dus as geen verrassing gekom toe Vasco ’n doelefees gehou het nie. Vir die moedige spelers van Colville het dit maar net gegaan om die telling so laag as moontlik te hou. Vasco het uiteindelik met 10-0 gewen. Die span van Parow het gewys dat hy beslis een van die gunstelinge is om sy plek te bespreek onder die uitsoekgroep van 32 spanne wat in die Easter Weekend aan die eindtoernooi op Ericapark in Belhar gaan deelneem. Bymekaar Dinge wou net nie vir Colville aan die gang kom nie. Om verdere sout te vryf in die wonde van dié span van Mitchells Plain, moes hy sy truie verander omdat dit met Vasco se wit-en-swart geclash het. “Dit was nie eens ons eie jerseys nie,” vertel Harlim. “Dit is moeilik, veral gedurende dié tyd van die jaar, om spelers bymekaar te kry. Maar lesse is geleer. Dit sou maklik gewees het om die wedstryd te default en Vasco sonder enige moeite te laat deurdring. “Maar ons moet ons kinders leer dat ondanks ons omstandighede ons steeds hard moet werk om dinge te laat gebeur. “Ons kan nie in sak en as gaan sit en niks aan die saak doen nie. “Die seuns kom uit gemeenskappe waar dit swaar gaan, maar ek en talle ander maak opofferinge om die kinders aan sport te laat deelneem. “Sport gaan nie net oor wen nie. Dit gaan ook daaroor om te kan deelneem,” sê Harlim.