HAAI, Sonlanders! Arme Charlotte is in ’n toestand. Die festive gee sy laaste stuiptrekkings en daar is nog geen sien van Klaas nie. Uit desperaatheid bel sy haar pastoorsvrou, suster Sarah Geldenhuys, maar vererg haar toe dié suggest dat sy wat Charlotte is, kalm moet raak en die life policies wat op pad is, moet geniet. Charlotte doen suster Sarah omtrent in. Soveel so dat die plaaslike polisiehoof, brig. Dodgy Dawjee, later by haar huis opdaag en sê dat suster Sarah ’n saak wil maak. ’n Woedende Charlotte eis egter dat Dawjee en sy span ’n slag ’n effort moet maak om Klaas te soek. Geniet nou hoofstuk 6 van ELDRIDGE JASON se “Die Festive-verdwyning van Klaas Waterboer”. DIE stilte in die huis werk op Charlotte se nerves. Sy is dit nie gewoond nie. Gewoonlik het Klaas teen hierdie tyd al kliphard na sy musiek geluister, yskoue glas bier in die hand. Nooit het Charlotte kon dink dat sy daardie oomblikke wat haar so gefrustreer het, sou mis nie. Haar gemoed is swaar. Haar voete pyn. Sy het die hele Fraaiville die hele dag platgestap op soek na enige sign van haar man. Wat vir haar vreemd is, is dat niemand Klaas opgemerk het nie. Fraaiville het gekrioel van bedrywighede en die strate was vol grootmense en kinders. Maar niemand het Klaas met ’n sak klere gewaar nie. Selfs nie eens die mense wat dit gewoonlik hulle werk maak om hulle neus in ander se sake te druk nie. Dit is asof Klaas eenvoudig net in die niet verdwyn het. So asof die wegraping net op hom van toepassing was. Charlotte is op die punt om vir haar ’n teetjie te maak, toe lui haar selfoon. Sy vergeet haar seer voete en haas haar na haar foon. Net om teleurgestel op die selfoonskerm te sien dis haar kerk se herder, pastoor Manie Geldenhuys. Charlotte sug swaar. Sy weet al klaar waaroor dit gaan: Pastor Manie wil haar uittrap omdat sy dit durf waag het om lelik met sy vrou te wees. Sy het nie nou krag vir pastor Manie nie. As hy anyway nie oor sy vrou spog nie, wil hy brag oor wat money hom in staat stel om te doen. Pastoor Money was vanaf sy jong dae baie lief vir geld. Soveel so dat hy lank gebandiet het vir skaapsteel. Maar toe hy die dag uitkom, het hy sy eerste tentdiens gehou en in ’n ander stem begin preek soos iemand wat ’n gedaanteverwisseling ondergaan het. Die spykertjappies op sy arms kan hy egter nie wegstaan as hy die dag ’n kortmouhemp dra nie. “Greetings, Suster,” groet pastoor Manie toe Charlotte die oproep traag beantwoord. “Waarmee kan ek help, Pastoor?” vra Charlotte sonder om te groet. Haar optrede vang die pastoor ietwat onkant. “’m ... Dis net genade wat ons dra,” gaan hy voort. “Ek wil sommer met die deur in die huis val. Ek hoor jy en die moeder van die huis het ’n uitval gehad. “Die Woord sê —” “Laat ek sommer vir Pastor net daar halt,” val Charlotte hom in die rede. “Ék is die moeder van hierdie huis en daar word nie met deur en watse goed hier binnegeval nie. Pastor ken my. Ek maak nie ’n moordkuil van my hart nie. “My man is missing en jou vrou stel voor ek moet my lippe al begin aflek vir die life policies? “Dan het sy nog die audacity om my te remind ek moet onthou dat julle kerk ’n tiende van daai geld toekom? “Watter mens dink so in ’n ander se uur van nood? Gaan alles dan net oor geld?” “Ai, Suster,” sê pastoor Manie en sug swaar. “Pastor moenie vir my kom ‘ai-ai’ nie. Ek is nie ’n Rasta nie. “Ek sê ’n ding soos wat dit is. Suster Sarah gaan maak dat ek diep afvallig raak. Sy ken nie vir my nie. “Ek is iemand wat my moue oprol en kaalbors kan —” Pastoor Manie maak kliphard keel skoon. Die prentjie van suster Charlotte wat kaalborste staan en baklei, is iets wat hy nie in sy geheue vasgeprent wil hê nie. “Ek het eintlik oor iets anders gebel, Suster. “Klaas ... een van ons gemeentelede het u man opgemerk met so ’n all-colour sak die dorp uitstap.” “Nou, hoekom hoor ek nou eers hiervan?” vra Charlotte ontsteld. “Dis mos wat ek van Fraaiville se mense nie kan verstaan nie: haastig vir skinder, maar traag om nuus van belang te deel.” “En wat ek ook nie kan verstaan nie,” sê pastor Manie in sy sedigste stem, “is hoe u altyd ’n mens in die rede kan val en sommer op loop kan hardloop met ’n ding. “Broer Kakie Brooke — ek weet nie of suster hom ken nie — broer Kakie Brooke is mos die enigste Ingelse lid van ons kerk. “Nou, met dít gesê, gaan kuier mense mos nie baie vir broer Kakie Brooke nie. “Hy het maar vanoggend toevallig gehoor dat Klaas missing is.” Charlotte bly tjoepstil. Pastor Manie behoort van beter te weet. Fraaiville se mense ignoreer Engels mos soos ’n stopstraat in Philippi. En wie is lus om geselskap te hou met iemand wie se naam Kakie Brooke is? Wie? “Anyway ... dis al wat ek vir Suster wou sê, en ...” Pastor Manie maak hard keel skoon en bly ’n oomblik daarna stil. “’m, Suster moet my nou nie verkeerd verstaan nie en ek dink dis seker maar met al die commotion waarmee Suster moet deal, maar ek het so toevallig gesien Suster se tiende is nog nie inbetaal nie.” Charlotte beteuel haar humeur met die grootste moeite. Op daardie oomblik kry sy gedagte hoe Klaas altyd na pastor Manie verwys het as die “Groot Slang”. Dis op hierdie oomblik dat sy besef hoe raak Klaas se beskrywing is. Voordat pastor Manie met sy ATM-gedagtes kan voortborduur, beëindig sy die gesprek. Charlotte is haastig. Sy weet nou wat haar te doen staan. Ná ’n gesukkel om haar hare in ’n aanvaarbare toestand te kry, stap sy die huis uit met lang treë in die rigting van Kakie Brooke se huis. Sy worry nie of haar Engels haar in die steek gaan laat nie, maar met Kakie Brooke gaan sy praat. Van ver af sien sy Kakie Brooke op sy stoep sit. Kaalbolyf met sy pens in ewige rus. “Good day,” groet Kakie toe hy Charlotte gewaar. “Err ... good day ... err ... maar weer,” groet Charlotte terug. “Listen hierso, mister Kakie, I have gehoor ...” Charlotte bly meteens stil toe ’n beweging binne die huis haar oog vang ...