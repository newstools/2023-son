HAAI, Sonlanders! Janneman Botha ontvang 'n boodskap van 'n liggaam wat gevind is. Hy haas hom daarheen met die hoop dat dit nie Lien is nie. Daar loop hy hom vas in Aiden Jackson, die speurder wat die saak van Lien ondersoek, maar dié is allesbehalwe vriendelik. Laat almal daar rond verstaan wat gebeur as ’n mens die wet oortree. Intussen is Lien terug in Fanie Visagie se kloue. Dié keer het hy duidelik ander planne met haar. Sal Lien dié keer lewend uit die situasie ontsnap? Geniet nou die vierde hoofstuk van Gwen Kordom se verhaal, “Haar naam is Lien”. BOSSIE Boois loop omkyk-omkyk op sy voordeur af. Hy sluit die deur oop en slaan dit weer vinnig toe. Dan sak hy in die naaste stoel neer. Hy gooi sy kop agteroor en sluit sy oë, maar die beelde wil hom nie los nie. Daar is ontnugtering in die klein ogies. Sy gewete vreet aan hom. Hy was wel 'n gewillige deelnemer, maar moord is nie in sy bloed nie, al sê wie ook wat. Hy maak sy oë oop en loer oor die karige eenslaapkamervertrek. Hy sal iets op die gasstoof aan die gang moet kry as hy vanaand wil eet. Tog kry Bossie homself nie uit die stoel gelig nie. Die kind spook by hom. Hy hoor 'n beweging buite die deur en vries. In die skemerdonker sien hy deur die venster. Voor sy gedagtes verder kans kry vir dwaal, is daar 'n klop aan die deur. Bossie wip uit die stoel. Stap met 'n kloppende hart op die deur af en maak dit oop. Hy is nie verbaas oor die besoeker nie. Hy het hom verwag. HULLE is terug in die tonnel. Fanie sleepdra Lien, wat heeltyd spartel om weg te kom. Lien se haal swaar asem en haar hart dawer in haar borskas. As Fanie net die lap om haar mond kan verwyder. Haar ’n kans gee om haar saak te pleit. Minute later trek hy haar in die hok in en gooi haar teen die vloer. Hy kniel bo-oor haar met sy wysvinger naby haar gesig. “Wanneer die son vanaand sak, is dit verby met jou. “Ek was van plan om self die daad te pleeg, maar ek dink dis beter as ek jou aan Chico en die res oorlewer. Op dié manier sal geen vinger na my terugwys nie.” Lien se oë rek. Trane loop oor haar wange. Terwyl sy snik, voel sy hoe Fanie die lap om haar mond verwyder. Deur haar trane pleit sy: “Asseblief, Fanie. Ek belowe ek sal vir niemand vertel wat ek daardie dag gesien het nie. Spaar my lewe, asseblief. “Jy ken my, Fanie. Onthou jy nie hoe ek gedurig agter jou aangeloop het toe ek klein was nie? Wou alles doen wat jy doen. Jou pa was so trots op jou. Dink jy hy sou gelukkig wees oor wat jy nou aanvang?” “Hou jou bek oor my pa. Hy was 'n softie. Die hele lot van julle bejammer. “Hy was bang vir kanse vat en uitbrei. Nuwe geleenthede aanpak en verandering op die plaas aanbring. “Wat ek doen, bring genoeg geld in om die plaas in 'n spogplaas te omskep. “Dit later in 'n gasteplaas ontwikkel en só toeriste inkry. Op hierdie manier sal hier altyd werk vir julle wees, Lien. “Het jy al só daaraan gedink? Ek kan steeds voortgaan met die pyplyn en 'n lae profiel handhaaf.” “Ek verstaan, Fanie, maar wat sal my dood vir jou beteken? Jy is nie 'n moordenaar nie. “Sal ook nie laat ander dit aan my doen nie. Laat my net gaan,” pleit Lien. Fanie se kop draai skielik skerp na agter. Dan hoor Lien ook die geluid. Fanie skarrel op sy voete. Gryp die grasmat en gooi dit oor die hok dat Lien byna verstik in die stof. Tog weet sy wat dit beteken. Fanie steek haar weg. Hy wil nie hê sy makkers moet van haar weet nie. Haar hart jubel daaroor, maar wat van later? Hoe lank sal Fanie haar hier hou? Sy wens sy kon hoor wat aan die ander kant van die mat gepraat word. Ten minste lewe sy nog. “Ek het 'n neus vir dié ding. So, jy beter praat, boeta,” sê Aiden met die intrapslag. Bossie maak die deur wyer oop en beduie met sy kop Aiden moet binnegaan. Dan neem hy plaas oorkant die speurder. “Dis bitter noodsaaklik dat my naam uit die ding gehou word, anders is ek dood, Sersant.” Sy oë blink in sy skraal gesig en sy hande bewe, sien Aiden. Die mannetjie is skytbang. Hy kan dit gebruik. Dis tyd om sy Capetonian style uit te haal. “In dié staduim het jy nie die reg op demands nie, my broe. Jy’t geweet ek kom vir jou nadat jy soos ? regte tikkop staan en hop het langs die res. “Ek het hom nie doodgemaak nie, Sersant.” “In dié staduim is daai nie ? faktor nie. Die moordwapen is vermis en volgens Carl van Forensies is 'n jagtersmes gebruik. Van die grotes en lelikste wat jy kry. Wat weet djy daarvan?” “Dis deel van Fanie se mesversameling, maar Fanie is nie die een wat hom vermoor het nie. Dis Chico en sy makkers. “Ouens uit die Kaap. So vyf maande gelede het ek en Fanie die ouens in die kroeg op Soetwater ontmoet. Hulle het gelyk soos besigheidsmanne. “Hulle’t Fanie genader oor 'n geleentheid om vinnig geld te maak. Op die ou end wou hulle die plaas as 'n depot gebruik om dwelms oor die grens te vat. “Fanie wou eers nie instem nie, maar toe die ou bedrae begin noem, was Fanie in. “Fanie moes manne kry om te help. Ek was natuurlik sy regterhand en het binne 'n dag 'n paar werklose ouens bymekaar gekry. “Chico het ons daarna bymekaar geroep. Alles verduidelik en ook ? dreigement gelos. “As iemand uitpraat oor wat daar gebeur, sal hy en sy familie uitgewis word. “Jona het met 'n ompad van die skool geloop. “Op die tonnel afgekom waar die kokaïen en tik gestoor word. Die kind het natuurlik nie besef wat dit is nie. “Sy nuuskierigheid het die oorhand gekry en hy het in die houers begin krap. Een van Chico se ouens het hom betrap. “Sy dood was 'n voorbeeld vir ons. Almal wil uit die ding, selfs Fanie met sy liefde vir geld.” Bossie vee die sweet op sy voorkop met die agterkant van sy hand af en sê: “Heerlikheid, Sersant, ek het nog nooit soveel wreedheid en bloed in my lewe aanskou nie. Klein Jona het aanhoudend ons name geroep en gepleit om hulp. “Later was sy stemmetjie hees geroep, toe ná ? rukkie doodstil. Sy ogies was steeds oop toe ons hom daar gelos het.” Dan ruk Bossie Boois se skouers soos hy huil. Aiden se intuïsie vertel hom Bossie Boois ly aan skok en daai is opregte trane. Aiden is op sy voete. “Dis tyd dat ons die wreedaards agter tralies sit en jy gaan my presies wys waar ek hulle kan kry. Terwyl jy jou regruk, kry ek my span agtermekaar.” Dan stap Aiden met 'n swaar hart by die deur uit. Dat 'n kind só moes ly...