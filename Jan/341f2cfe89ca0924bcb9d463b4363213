NOU waar’s onse krag? Só het inwoners van die uitbreiding Salberau in Elsiesrivier gemoan toe hulle krag dan nie wil aanslaan nie – lank nadat load shedding reeds verby was. Sommer vir drie dae lank was hulle sonder krag. Dít is wat die inwoners sedert Saterdag ervaar het. Hulle het dadelik gaan kyk of dit nie weer kabels is wat gesteel is nie, maar kon niks ooglopend fout sien nie. Teen Maandag, met yskaste wat afgeloop het, was hulle omtrent raadop. Venecia Botha (67) vertel: “My man is ernstig siek. Hy was twee jaar in en uit die hospitaal nadat hy Covid gekry het en nooit ontslae geraak het daarvan nie. “Hy het ’n hartkwaal, ly aan hoë bloed en cholesterol. Weggegooi “Kyk net hoeveel pille moet hy gebruik. Ek kan nie eens ’n pot kos maak vir hom om sy pille te vat nie.” Raymond Botha kla ook: “Die vleis vir die maand was vrot en moes net so weggegooi word. “Die krag het weer afgegaan dié naweek. Dis toe die fridge ingegee het. Nou wie gaan dit regmaak?” Hy sê as pensioenaris het hy nie geld daarvoor nie. Bernadette Webber vertel hul gebied se inwoners is ouer mense. Webber voeg by dat die inwoners maar almal hul eie kwale het. Sy verwys ook na ’n inwoner wat kanker het en behandeling daarvoor ontvang. Webber sê: “Ek verstaan Eskom is onder druk, maar ons nood is groot. “Hulle sit nou die krag aan en terwyl hulle hier is, dan trip die krag. Rdl. Chris Jordaan het ook ’n draai by die inwoners kom maak. Hy sê: “Ek is daagliks in kontak met Eskom se area-verteenwoordiger om te hoor wat die probleem is en hoekom die krag nie kan aanbly in Salberau nie. “Ek vat inwoners se klagtes na hulle toe. “Maar my hande is afgekap, want dis ’n gebied wat deur Eskom van krag voorsien word.” Hy sê dit sou net makliker gewees het as dit ’n Stad Kaapstad-probleem was om op te volg. Terwyl Son Maandag nog met inwoners gesels het oor die probleme, het Eskom daar opgedaag.