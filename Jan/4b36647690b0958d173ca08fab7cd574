BONGIWE Msomi, kaptein van Suid-Afrika se netbalspan, sê die opkomende Quad-reeks gaan dien as ideale voorbereiding vir die Netbal World Cup. Suid-Afrika, Australië, Engeland en Nieu-Seeland gaan in altesame agt wedstryde in die Quad-reeks, van Saterdag tot Woensdag by die Cape Town International Conference Centre sake uitspook. Dit is dieselfde plek waar die World Cup later vanjaar van 28 Julie tot 6 Augustus plaasvind. “Jy kon nie vir ’n beter toernooi gevra het om voor ’n World Cup te speel nie. Dis 2023 en die World Cup is net om die draai,” het Msomi gister gesê. “Dit is great vir ons om hierdie lande te kry om hiernatoe te kom. “Ons doelwit is om die step-up te maak en onsself teen hulle te meet, en om te kyk waar ons in 2023, die World Cup-jaar, is. “Ons sal graag wil weet waar ons tans is in terme van waar ons graag sal wil wees. “In daardie opsig gaan die Quad-reeks uiters belangrik wees. Wat dit selfs beter maak, is dat ons die gasheer is.” Die 34-jarige Msomi sê dit is haar en al die senior spelers se taak om die jonger spelers in die groep op hul gemak te laat voel. “Ons probeer om ’n familie vibe te skep, want as jy op die baan kom moet almal saam kan werk. “Ons maak seker dat die meisies wat in die span is, voel dat hulle daar hoort. “Die beste ding van die span, is dat wanneer ’n jong speler inkom, is daar groepe of komitees waar elke speler se rol in die span uitgestippel word. Dit help ook vir almal as hulle weet wat elkeen van hulle sê. “Dit maak nie saak of jy ’n ou speler is of nuut in die span is nie, almal het ’n sê. “Om almal betrokke te kry en sekere dinge te delegeer laat die youngsters besef dat hulle eintlik ook ’n bydra kan maak. “Hulle opinies word gewaardeer. Dit is belangrik dat almal gemaklik voel en hulself op en af van die baan geniet. Ingekoop “Maar dit gesê, so vry soos almal is, wanneer ons op die baan kom, moet almal aangeskakel wees en hard vir mekaar werk. “Dit is uiteraard wat die coaches van ons verwag. “Die hele groep het daarin ingekoop. “Ons almal gee om vir mekaar en die vrugte daarvan, moet ons op die baan vir mekaar wys,” het die Suid-Afrikaanse kaptein bygevoeg.