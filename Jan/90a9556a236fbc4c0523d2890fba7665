IN SUIDOOSTER is sy bekend vir haar rol as Susan Naude (Natasha van der Merwe), die donkerkop wat Justin Potgieter (Eden Claasen) se voete onder hom uitgeslaan het. Hoewel sy ’n gunsteling is, het haar nuutste storielyn haar karakter aan die verkeerde kant laat beland. Dít nadat Susan vir Justin verneuk het met Keith, ’n mede-musikant en ou skoolvriend van hom. In gesprek met Son oor haar jongste storielyn sê Natasha dat sy nooit in haar wildste drome gedink het Susan en Justin se verhouding sou so gou eindig nie, veral omdat hulle so hard baklei het om dit te laat werk toe sy by Elana was. Ten spyte hiervan het sy ook uitgesien na die nuwe uitdaging. “My aanvanklike reaksie op die nuwe storielyn was dat ek eers geskok was. “Maar ek glo dit is ons verantwoordelikheid om uit te beeld wat die skrywers vir ons geskryf het,” sê sy. “Ek dink baie mense sê dikwels een keer ’n cheater altyd ’n cheater, maar daar is ’n Afrikaanse gesegde: ‘die ou liefde roes nooit nie’, so ek dink Susan sal altyd vir Justin lief wees.” Sy glo daar is dalk nie weer hoop vir hul verhouding van Justin se kant af nie, maar sê dat Susan besef het sy het dalk ’n fout gemaak deur Keith bo hom te kies. Natasha sê dat sy die oorgang in haar karakter baie geniet aangesien dit die realistiese kant van die lewe wys. “Hoewel sy as ’n baddie uitgebeeld word, dink ek dit is natuurlik nie lekker nie, maar as ’n aktrise is dit cool om in iets anders te duik. “Daar is mense in die wêreld wat al voorheen sulke keuses gemaak het, en nou het ek die geleentheid om diep te delf en iets anders met Suzi se karakter te probeer. “Sy gaan altyd Suzi wees, maar hoewel sy hierdie avontuurlustige, liefdevolle persoon is, wat lief is vir die natuur en wildritte, was daar altyd ’n donker kant aan haar wat nou algemeen in die storielyn voorkom. Maar daar is beslis iets waarvan sy weghardloop wat veroorsaak dat haar verhoudings nie hou nie.” Dankbaar Natasha sê daar was baie positiewe terugvoer van aanhangers, ondanks hul teleurstelling in haar karakter, hoofsaaklik weens die ongeloof dat sy Justin verlaat het. Sy sê dat mense nie altyd tussen haar karakter op TV en die regte lewe onderskei nie, maar sy is ewig dankbaar vir die hoeveelheid ondersteuning wat sy van die Suidooster-aanhangers ontvang het.