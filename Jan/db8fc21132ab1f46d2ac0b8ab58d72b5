DIE nuwe jaar sal ’n jaar van soveel veranderinge wees. Die talentvolle sangeres Amy Jones, van die Paarl, glo verandering is goed, dit beteken groei en sy is opgewonde vir die nuwe dinge wat hierdie nuwe jaar inhou. “Verandering is ongemaklik, maar so lonend ook en ek kan eenvoudig nie wag om die volheid en getrouheid van God in 2023 vir my lewe te sien nie.” Die “I Think I Am in love with You”-sangeres het ’n pragtige 2022 gehad. Sy vat ons op ’n reis deur die onvergeetlike jaar. Liefde “Sjoe, ek het soveel hoogtepunte in 2022 gehad, maar ek sal net ’n paar noem. “Ek het verloof geraak aan die liefde van my lewe. Ek het my heel eerste internasionale vertoning in die Verenigde Koninkryk gehad. “Ek het saam met Sybil S by die Soul Sisters-geleentheid opgetree en dit was ongelooflik!” En die liefde in die gesin Jones het beslis geblom in 2022, want Amy vertel opgewonde dat haar suster ook verloof geraak het. En as jy gedink het Amy gaan nou eers briek trap met haar suksesvolle loopbaan, moet jy weer dink, want die blonde krulkop het al weer ’n splinternuwe musiekvideo wat binnekort uitgereik gaan word. Sy droom ook selfs van nog meer geleenthede oorsee. “My loopbaanplanne in 2023 is beslis om my vlerke nog meer in die internasionale sfeer te sprei. Om nog musiek uit te reik en een pragtige musiekvideo waaraan ek in 2022 gewerk het, kom binnekort uit.” Met die goeie dinge kom daar ook altyd uitdagings, maar die positiewe sangeres met die pragtige glimlag fokus altyd op die mooi in die lewe. “Ek sien nooit iets as ’n fout of slegte besluit nie, maar eerder as ’n les geleer. So, een les wat ek in 2022 geleer het, is om doelbewus te wees oor my tyd teenoor familie en geliefdes. En ook vir ander om my tyd ook te respekteer.” Julle is seker net so nuuskierig soos ons om te weet of vanjaar die jaar gaan wees wanneer die pragtige pêrel van die Paarl voor die kansel gaan staan met haar liefie, nè? “Ja, ek het in 2022 verloof geraak en wie weet, dalk is hierdie jaar die jaar waarin ek die knoop deurhak,” vertel sy geheimsinnig. Beteken Dié sangeres het al ’n hele paar hits gemaak, maar dit stop nie daar nie. Sy werk kliphard aan nuwe songs, wat beslis jou hartsnare gaan roer. “Ek het ’n paar oulike liedjies vir hierdie nuwe jaar. En daar’s een liedjie waaroor ek baie opgewonde is, want dit beteken baie vir my – ek vind dat ek so ’n diep verbintenis met die liedjie het wanneer ek dit sing. So, ek vertrou en glo regtig dat die luisteraars ook daarvan sal hou!” En as jy soos Amy ’n sukses van jou sangloopbaan wil maak, wil sy die nuwe jaar ingaan deur raad met opkomende kunstenaars te deel. “Moet nooit jouself met ander vergelyk nie. Waar jy nou is, is presies waar jy moet wees. Vergelyking sal jou net laat twyfel, voel dat jy nie genoeg doen nie en dit sal jou beslis nie laat glimlag nie. “Ek sê altyd daar is ’n spasie vir almal in die son en goeie dinge neem tyd. “Moet dus nie haastig wees nie. Geniet elke seisoen van jou reis, want dit is nie die bestemming wat saak maak nie, dit is die mense wat jy ontmoet en die mense by wie jy langs die pad leer. En dit is hoe jy konsekwent bly.” Amy se positiwiteit het beslis aan ons afgesmeer en ons kan nie wag om te sien wat die nuwe jaar vir almal inhou nie!