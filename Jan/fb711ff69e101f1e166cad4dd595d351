DIE nuwe coaches vir die Suid-Afrikaanse krieketspan in twee onderskeidelike formate is Maandag bevestig. Dit toe Shukri Conrad en Rob Walter deur Krieket Suid-Afrika (KSA) onthul is. Conrad, wat verlede jaar nog die Suid-Afrikaanse o .19-span voorberei het, sal nou die Proteas in toetskrieket coach. Walter sal die Proteas in die witbalformate (ODI en T20) mentor. Dit sal die eerste keer in die geskiedenis van Suid-Afrikaanse krieket wees dat daar twee verskillende coaches vir die nasionale span is. Die Proteas het die voorbeeld van Engeland se nasionale spanne gevolg met dié opset. Conrad neem die toetsspan oor by Malibongwe Maketa, wat as tydelike coach ingestaan het vir die Proteas se onlangse toer van Australië. Maketa is op die nippertjie ingebring. Dit nadat Mark Boucher besluit het om ná verlede jaar se T20 World Cup te bedank vir ’n pos as coach van die Indiese Premierliga-span, Mumbai Indians. Ofskoon die Proteas hul toetsreeks teen Australië met 0-2 verloor het, wou Maketa graag aanbly as coach vir die toetsspan. Hy was nie die enigste coach wat kans gesien het om die sukkelende Proteas te mentor nie, met Richard Pybus, Adrian Birrell en Lance Klusener van die ander kandidate. Klusener, tans coach van die Durban Super Giants in die nuwe SA20 T20-kompetisie, het egter sy aansoek onttrek. Birrel het op sy beurt aansoek gedoen vir die pos as coach van die toetsspan, terwyl Pybus vir albei poste aansoek gedoen het. Dit sal Conrad se eerste groot job op internasionale vlak wees. Dit nadat hy voorheen net op plaaslike vlak en die Suid-Afrika A-span bestuur het. Die Proteas kom later vandeesmaand in ’n ODI-reeks teen Engeland te staan en sal Walter se eerste reeks in beheer van die Proteas wees. Die eerste ODI word op 27 Januarie in Bloemfontein beslis, met die tweede op 29 Januarie ook in die Rosestad. Die derde wedstryd word op 1 Februarie in Kimberley gespeel. Dit is ’n reeks waarin die Proteas al drie wedstryde sal moet wen om kwalifikasie tot die ODI World Cup in Indië (later vanjaar) te verseker. Conrad se eerste taak as coach van die toetsspan sal wees wanneer die Proteas aan die einde van Februarie teen die Wes-Indiese Eilande te staan kom. Die eerste toets begin op 28 Februarie in Pretoria, met die tweede vanaf 8 tot 12 Maart in Johannesburg. 