CHRIS Rossouw gaan voort­aan die rol van hoofafrigter van die Bulls in die afwesigheid van die Bulls se direkteur van rugby, Jake White, moet vervul. White het Sondagaand ’n noodoperasie ondergaan nadat hy buikpyn ervaar het kort nadat die Bulls terug in Suid-Afrika aangekom het. Die Bulls het Maandagoggend bevestig dat White nie voor 8 Februarie terug op sy pos sal wees nie. Die voorspeler-afrigter, Russell Winter, en skrum-afrigter Werner Kruger, het verlede Vrydag beheer van die span geneem. Dit tydens die URC-kragmeting met die Dragons. Ten spyte van White se afwesigheid, het die Bulls steeds die kragmeting met 29-14 in Newport in Wallis gewen. White het die game weens ’n verkoue misgeloop. Die Bulls speel Saterdag teen Exeter Chiefs in die Champions Cup, voordat hulle na Europa reis om Lyon in Frankryk en Scarlets in Wallis op opeenvolgende naweke aan te durf. Edgar Rathbone, uitvoerende hoof van Bulls, het in ’n onderhoud met Netwerk24 gesê die struktuur van die Bulls se afrigtingspan sal in White se afwesigheid dieselfde bly. Rathbone het egter bevestig dat die agterlyn-afrigter, Chris Rossouw, nou die leisels gaan neem. Rossouw is ’n voormalige losskakel van die WP en Cheetahs. “Die raamwerk is vasgestel en klein aanpassings moet weekliks gemaak word. Die plan bly dieselfde,” het Rathbone gesê. “Dit gee ons gemoedsrus dat ons afrigtingsgroep al ’n geruime tyd saam met Jake werk en vertroud is met sy bloudruk. “Chris sal die leiding neem, maar dit is grootliks ’n gedeelde verantwoordelikheid.” Die Bulls is ná 12 wedstryde tans in die derde plek op die URC-log met agt oorwinnings en vier nederlae. .