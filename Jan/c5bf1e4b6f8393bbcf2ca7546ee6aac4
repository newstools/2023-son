DIE kompetisie het begin en dinge is aan die brand met ’n fees van kleur en klank. Die 2023-seisoen se opening van KKKA Klopse-kompetisies het Saterdag suksesvol by die Athlone Stadium afgeskop. Al die troepe was vol energie en geesdrif ná hul skitterende parade, wat die strate van die Moederstad op tweede Nuwejaarsdag ingekleur het. In die kompetisie neem 16 klopse troepe deel om die titel van KKKA se beste klopse van die jaar 2023. Dis die eerste keer in twee jaar wat ’n volle kompetisie aangebied word ná die Covid19-pandemie. Muneeb Gambeno, direkteur van die organiseerders, en die Kaapse Klopse Karnavalvereniging (KKKA) sê dis lekker om weer die kompetisie te kan doen. Gambeno sê: “Ons is verheug dat ons mense ná twee jaar van geen karnaval-kompetisie weer kon uitkom en deelneem. “Ons sien daarna uit om volgende jaar die geleentheid verder te laat groei met die ondersteuning van die Stad Kaapstad, Hollywoodbets en ons ander borge, MTN en Peninsula Beverages.” Die opwinding is hoog onder die 16 deelnemende spanne. Wenners Die kompetisies gaan nou elke Saterdag tot 4 Februarie plaasvind met uitkloprondes wat die wenners sal bepaal. Die troepe ding mee in hierdie kategorieë: Grand March Pass, Klopse Jol, Best-dressed Troupe en Senior & Junior Drum Majors. Die kompetisie is in twee afdelings verdeel: Afdeling 1 bestaan uit sewe troepe insluitend Carnival Boys, Manenberg Superstars, Fabulous Woodstock Starlites, West London All Stars, Juvie Boy Entertainers, Baruch Entertainers en Cape Town Hawkers. Afdeling 2 bring jou agt troepe in die vorm van D6 Raw, Ashwin Willemse Orient, Exquisite Golden Gate, Hanover Original D6, TV Stars, Posh Vibrant, MP Young Tycoons en Playaz Inc. Groepe van Afdeling 1 sal op 14 en 28 Januarie om die top-pryse meeding, terwyl Afdeling 2 se troepe op 21 Januarie en uiteindelik op 4 Februarie sake teen mekaar sal uitspook. Mense kan kaartjies koop om hul gunstelingspanne persoonlik te ondersteun. Dit kos vanaf R30 en is by Computicket of Shoprite, Checkers en U-Save-afsetpunte beskikbaar.