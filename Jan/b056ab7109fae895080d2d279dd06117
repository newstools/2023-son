DIE land se krieket­base moet note vat! Die land se jeug het gepraat en die meer as 15 000 toeskouers wat Nuweland Dinsdag volgepak het, kan daarvan getuig terwyl miljoene wêreldwyd gesien het hoe Ryan Rickelton en Dewald Brevis die MI Cape Town tot ’n sege van agt paaltjies oor die Paarl Royals gelei het. Die 19-jarige Brevis het 70 onoorwonne lopies vanaf 41 balle aangeteken en Rickelton het 42 lopies behaal. Dit was beslis ’n ware skouspel deur dié twee jong kolwers wat die nasionale keurders nie kon miskyk nie. Die twee het vir ’n vennootskap van 90 lopies om die eerste paaltjie gesorg wat die MI’s tot ’n sege oor die sterbelaaide Royal-span gelei het. Dit is beslis nog vroeg in dié kompetisie, maar die selfvertroue waarmee die twee jong kolwers die Royals se boulers gepak het, spreek boekdele van hulle talent. Die nasionale keurders sou beslis dié vertonings raakgesien het. As daar in ag geneem word dat die huidige tournament commissioner, Graeme Smith, in 2003 op 22-jarige ouderdom as kaptein van die nasionale span aangewys is, is dit tyd dat die land se krieketbase dapper moet wees. Indien nie, moet hulle maar liewer die pad vat. Hoewel Rickelton tot dusver net drie toetse vir die Proteas gespeel het, het hy in die onlangse One Day Challenge met 452 lopies as die voorste lopiemaker in die reeks geëindig. Met die drie ODI’s wat teen die einde van die maand teen Engeland gespeel gaan word, moet sy naam reeds op die keurders se 11-tal lys wees En so ook Brevis. Môre kom die MI-span teen die Durban Super Giants van Quinton de Kock (kaptein) op Nuweland te staan. Met die ster-bouler Kagiso Rabada ook terug, kan hy ook die Nuwelandse skare entertain.