OOR vier jaar, as alles volgens plan verloop, gaan daar 150 nuwe nurses in ons hospitale wees. Dis nadat dié groep nuwe studente Donderdag by die Wes-Kaapse verpleegkollege in Athlone verwelkom is deur die provinsiale minister van gesondheid en welstand, dr. Nomafrench Mbombo. Sy het gesê die eerste-jaars sal verskeie uitdagings in die werksplek ervaar sodra hulle klaar is met hul studies. Mbombo verduidelik: "Ons stuur julle na 'n omgewing waar daar min waardering is. Ons stuur julle na 'n omgewing met misdaad. "Maar julle is ook van hierdie areas wat met geweld besmet is, julle kom nie van Mars of enige ander planeet nie. "En die inwoners of pasiënte sal staatmaak op julle vir die belangrike diens wat julle aan hulle sal lewer." Sy vra verder dat die studente nie teen mense diskrimineer nie en dat hulle bereid moet wees om almal die nodige hulp te gee, ongeag hul agtergrond, ras, geloof, politieke oortuigings, of enige ander rede.