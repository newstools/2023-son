DIE behoefte aan intensiewe opleiding om beserings doeltreffend op die rugbyveld te hanteer en te behandel, is tydens ’n opleidings-seminaar uitgewys. Nou het die Sports Trust sy volle steun aan die Legacy-program van die Transnet Saldanha Super-8 Easter-toernooi gegee om binnekort ’n geakkrediteerde opleidings-kursus vir klublede wat noodhulp take vir hul onderskeie klubs verrig, op te lei. Anita Mathews, uitvoerende direkteur van die Sports Trust, het Vrydag haar commitment vir die opleiding gegee, waar sy aan lede van die 42 klubs wat in die tweede fase van die Legacy-program se uitreikingsveldtog is, noodhulp-toerusting en truie oorhandig het. Mathews sê Vrydag se kursus wat tydens die oorhandigingseremonie by die Saldanha-stadion aangebied is, is nie voldoende nie. Die Legacy-program, sowel as die Sports Trust, is nou daartoe verbind om intensiewe opleiding aan klublede te verskaf. “Dankie vir jul opkoms en jul steun vir die Saldanha Legacy Fund se inisiatiewe om klubs te help. “Die kursus wat vandag aangebied is, is te kort. Ek is daartoe verbind om ’n geakkrediteerde kursus vir julle aan te bied. “Ek weet dat die spelers se veiligheid eerste moet kom. Intensiewe opleiding is nodig vir van die toerusting, om korrek gebruik te word. Ek het besluit dat ons klubs gaan vra om ten minste ses persone na die kursus te stuur, om sodoende die medics van die klubs behoorlik te kan oplei. “Ek wil ook ’n belangrike punt aanroer en dit is skills transfer. Ek is passievol oor skills transfer en ons moet soveel moontlik mense oplei,” het Mathews gesê. Martie Jaftha van Worcester Proteas-rugbyklub, het tydens die seremonie gesê: “Ek is in ekstase oor die truie wat ons ontvang het. “Nou wil ek probeer om ook op die lys te kom vir die mediese opleiding en die toerusting. “Ons as klub is ontsettend dankbaar vir die Saldanha Legacy-program se inisiatief.”