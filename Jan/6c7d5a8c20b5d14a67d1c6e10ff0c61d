MET Manie Libbok wat weens harsingskudding vir die naweek buite aksie is, gaan dit waarskynlik van Damian Willemse verwag word om weer die nr.10-trui oor die kop te trek. Dit is wanneer die Stormers Saterdag in ’n Champions Cup-kragmeting met Clermont in die Cape Town Stadium (afskop 19:30) sake gaan uitspook. Die laaste keer toe die Stormers teen Clermont gespeel het, was op 10 Desember toe hulle met 12-24 in Frankryk vasgeval het. Willemse het Woensdag in ’n aanlyn konferensie benadruk waarom hierdie kragmeting so belangrik is. “Ja, dit is ’n Champions Cup game met ’n plek in die uitkloprondes wat op die spel is,” het die 24-jarige boorling van die Strand gesê. “Ná twee uitdagende weke in Europa is dit ’n reg of weg game vir ons. Dis uiteraard ’n baie belangrike wedstryd en ons gaan dit soos ’n Play-off benader. Dit gaan veral ’n uitdaging wees, aangesien ons net een dag van voorbereiding het,” het hy gewaarsku. Willemse, wat die Springbokke sedert 2018 in 19 toetse verteenwoordig het, sê hulle het baie geleer uit hul vorige game teen Clermont op hul tuisveld voor hul begeesterde skare. “Ja, die travelling is tough. Ek gaan nou nie lieg nie, maar dit is iets waaraan ons nou reeds gewoond aan is. Ons travel so elke twee weke Europa toe en terug. Ek dink dit is maar net iets waaraan ons sal moet adapt en die beste van die situasie moet maak. “Dit is obviously waarom jy klem moet lê op jou recovery om seker te maak jy kan die beste van jou vermoë op die naweek perform. Al die travelling is challenging. “Ons het nou die game die naweek, en dan vlieg ons weer terug Europa toe. “Dis nie maklik nie en dis nie iets waaroor ons sit en kla nie, want ons het ’n wedstryd dié naweek om te wen. Die travelling is nou agter die rug en ons is by die huis. “Dit is goed om by die huis te wees en ons almal sien uit daarna.” Ten spyte daarvan dat Willemse en sy spanmaats baie lang ure moes reis, is hulle bewus dat hulle die beste van ’n moeilike situasie moet maak en nie uitgeput voel nie. “Ek is geestelik en fisiek op ’n goeie plek. Die coaches en bestuur het ’n great job gedoen in terme van hoe om ons te bestuur. Ek voel goed om steeds op my beste te kan vertoon. Dit is tough, maar dit is iets waaraan ons gewoond geraak het. Om in Europa te speel is nooit maklik nie. “Die span het baie in die laaste paar maande aan ons game gewerk en het baie geleer en gegroei,” het Willemse bygevoeg.