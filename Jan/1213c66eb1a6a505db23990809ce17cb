MIN plaaslike vierdag-krieket dreig glo om Suid-Afrika se status as ’n krag in die rooibal-formaat groot skade te berokken. Dit is een van die waarskuwings wat weereens deur die Proteas se kaptein in toetskrieket, Dean Elgar, gerig is op die vooraand van die derde toets teen Australië in Sydney. Dié eerste dag se spel in dié wedstryd het in die vroeë oggendure (01:30) begin, met die Proteas wat daarop uit is om verdere vernedering te vermy. Australië het die eerste twee toetse met gemak gewen en wil dit 3-0 maak om sommer al vroeg hul plek in die eindstryd van toetskrieket se World Cham-pionship te bespreek. Elgar het weereens dit laat deurskemer dat hy ’n onervare span lei en dinge net bemoeilik word deur Krieket Suid-Afrika se besluit om meerdaagse krieket te verminder. “Ek dink elke jaar is ’n groot jaar vir ons,” het Elgar gesê. “Ek dink daar is baie goed wat nie in ons guns tel nie. Ons kan net hanteer wat ons kan. Ek dink dit is teleurstellend dat ons nie meer toetskrieket speel hierdie jaar nie, en daar is baie spelers wat graag meer wil speel. “Weereens moet ek sê dit is besluite wat nie by ons rus nie, maar dit sou great wees as ons ook ’n invloed daarop kon hê. Die administrateurs by die huis voel daar moet iets geskep word om vir ’n inkomste te sorg en miskien sal daar oor ’n paar jaar meer toetse begin speel word. “Oor die volgende twee jaar gaan ons in net 12 toetse speel, baie jare gelede het ons 12 in een jaar gespeel, wat baie genotvol was. Daarom moet mens maar elke toets speel asof dit jou laaste gaan wees, of dit nou ses, agt of 10 toetse per jaar is, jy moet die meeste van jou geleenthede maak.” Die feit dat Elgar nie sy menings terughou nie, dui dalk ook daarop dat hy weet sy tyd in die nasionale opset staan einde se kant toe. Die Proteas speel later vanjaar in twee toetse teen die Wes-Indiese Eilande. Teen dan behoort daar ’n nuwe coach in beheer te wees. Malibongwe Maketa neem tans waar as coach.