JEREMY Sias is onskuldig bevind aan die moord op Meghan Cremer. Die Wes-Kaapse hooggeregshof in Kaapstad het hom Donderdag onskuldig bevind. Die hof het hom wel skuldig bevind aan diefstal en regsverydeling. Sias het vroeër onskuldig gepleit weens haar moord en het gesê hy het Cremer se lyk agter in die boot van haar kar gekry. Hy het haar Toyota Auris op 3 Augustus 2019 gevat en daarmee rondgery. Dit is dieselfde dag dat sy vermis geraak het. Sias het getuig hy het haar lyk uit die kar uitgehaal en dit in bosse gaan sit. Haar liggaam is op 8 Augustus ontdek waar Sias dit gaan uitwys het tussen die bosse in Olieboom-pad in Philippi. Daar was ’n blou lint om haar nek waarmee sy verwurg is en haar hande en voete  was vasgebind. - News24 