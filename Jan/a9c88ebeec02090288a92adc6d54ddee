’N STERK moontlikheid bestaan dat die Suid-Afrikaanse boksreus Ruann Visser, teen Maart weer terug in die kryt kan wees – ’n jaar voordat sy skorsing van vier jaar verstryk. Visser, ’n voormalige SA swaargewig-kampioen, is in Februarie 2020 deur die Arbitrasiehof in Switserland vir vier jaar uit die sport geskors nadat hy ná ’n geveg op 28 Februarie 2018 positief getoets het vir ’n steroïed, genaamd Stanozolol, ná sy uitklop-sege teen Osborne Machimana. Hoewel Visser enduit ontken het dat hy ’n verbode middel gebruik het, het sy B-sample die steroïed bevestig. Son se inligting is dat, ná verskeie onderhandelinge met die betrokke partye ooreengekom is om Visser ’n jaar afslag te gee op sy skorsing. Die Witbank-reus, wat 2,06 meter in sy sokkies staan, het 13 van sy 15 gevegte gewen waarvan 12 uitklopseges was. Hy het sy laaste geveg op 2 Oktober 2019 met punte teen Elvis Moyo verloor. Visser se skorsing het ’n leemte gelaat in die swaargewigafdeling en sy moontlike terugkeer kan ’n boost wees vir dié kwynende afdeling. Hy sal beslis weer die vonk terugsit. Dit beteken dat die Kaapse swaargewig Juan Roux nie net voorberei om sy SA titel van Keaton Gomes terug te neem later vanjaar nie, maar dit kan aanvaar word dat hy ook nog met Visser sal swaarde kruis.