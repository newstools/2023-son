DIE Blitsbokke is vasbeslote om nie weer by die afbreekpunte oorheers te word nie. Volgens Zain Davids, een van die staatmakers van die Springbok-sewesspan, wil hulle graag dié aspek van hul spel regstel waaraan hulle hulself in die toernooi in Hamilton in Nieu-Seeland skuldig gemaak het. Die Blitsbokke is Vrydag in die vyfde toernooi in Sydney in Australië in aksie. Die Blitse het in Dubai in die tweede toernooi van die 2023 World Series geseëvier en ’n week later vierde in Kaapstad geëindig. Volgens die 25-jarige Davids het hulle het hul lesse geleer en gaan aanpassings daarvolgens maak. “Die uitslae is nie altyd wat ons wil hê of waarvoor ons oefen nie, maar dit is ook waar dat ons ’n paar nuwe spelers in die span het en ons het tyd saam op die veld nodig om beter te word.” ’n Aspek wat die span vandeesweek ná hul wedstryde in Nieu-Seeland geteiken het, was om ’n meer fisieke teenwoordigheid by die afbreekpunte te hê. “Ons is nie die grootste span op in die reeks nie en spanne kom vir ons by die afbreekpunte, so ons moet spiere in daardie opsig kry,” sê hy. “Ons het daaroor gepraat en hoe ons hierdie naweek moet aanpas, want ons is eerste teen Kenia en hulle gaan beslis vir ons kom.” Davids sê daar is ’n daadwerklike vasberadenheid om weer bo uit te kom. “Die terugkeer moet groter wees as die terugslag, so ons wil regstel wat in Hamilton gebeur het. Ons het gewys wat ons kan doen, so daar is ’n werklike doel met ons poging hierdie naweek.”