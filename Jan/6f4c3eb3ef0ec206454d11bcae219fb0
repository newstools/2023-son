’N POLISIEKAPTEIN het die Springbok-skrumskakel Faf de Klerk van “poging tot moord” beskuldig. Volgens IOL word De Klerk, ’n World Cup-wenner met die Bokke in 2019 in Japan, daarvan beskuldig dat hy gedreig het om ’n panga te gebruik om ’n polisiekaptein van Stellenbosch dood te kap. Daar word ook beweer hy’t rassistiese opmerkings gemaak. Dit is ten spyte daarvan dat die speler beweer hy was meer as 14 000 km weg ten tyde van die beweerde voorval, wat glo op 8 Desember omstreeks 13:00 in Stellenbosch plaasgevind het. IOL berig De Klerk het die bewerings van die polisiekaptein, Lesley Smith, ten sterkste ontken. Hy hou vol hy was in Japan ten tyde van die sogenaamde “lewensgevaarlike” bakleiery. Doodmaak Smith staan ??by sy aantyging en beweer dit is nie ’n geval van “mistaken identity” nie. Dit is aangesien hy “duidelik” gesien het hoe De Klerk in ’n vervalle Toyota Corolla wegry, terwyl hy hom na bewering ’n “h*****” genoem het minute nadat hy “my met ’n panga probeer doodmaak het”. Smith het ook beweer dat De Klerk vir hom gesê het: “Ek sal jou f*kk*n doodmaak”. De Klerk (31) het die bewerings ontken en gesê hy bestuur nie eens ’n Toyota Corolla nie. “Faf het nog nooit in sy lewe ’n Toyota Corolla bestuur nie,” het sy agent, Lean Schwartz, volgehou en bygevoeg De Klerk is nou al twee maande uit die land.