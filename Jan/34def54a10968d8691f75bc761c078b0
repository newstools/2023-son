DIE struikelblokke wat gepaard gaan met skool voltooi wanneer jy in ’n arm huis grootword, is nie onbekend aan ’n sakeman van Elandsbaai nie. Joseph Sobekwa, wat saam met sy familie ’n vervoermaatskappy bestuur, het onlangs met die samewerking van familielede naastenby R160 000 spandeer op byna 300 leerders van Hoërskool Lambertsbaai se skoolfondse. Sobekwa vertel hulle as familie is deeglik bewus van die omstandighede van ouers in Elandsbaai, Lambertsbaai, Graafwater en omliggende plase. Hulle het dit goedgedink om bietjie van die druk van hul skouers te haal. Volgens Sobekwa is die meeste van die leerders, wat hulle befonds het, se ouers plaaswerkers of vissermanne. Hy sê werk op plase was die laaste paar maande skaars. Vissermanne kon vir die eerste keer in ’n aantal jare teen hierdie tyd nog niks kreef uithaal nie. “Baie van die ouers kan eenvoudig nie die R500- skoolfonds bekostig nie. “Die kinders moet by die skool uitkom en as niemand hulle gaan help nie, gaan dinge soos misdaad en dwelms hul lewens oorneem. “Ek kom uit moeilike omstandighede en weet die tol wat dit neem wanneer jy nog jouself moet bemoei oor skoolfondse. Harte “My ouers is oorlede toe ek standerd ses op Steynville Sekondêr in Piketberg was en ek het niks gehad nie. “Ek het toe met die koshuisvader gesels om ’n klein besigheid op die skool te begin om my skoolbehoeftes en -fondse te dek. “Ek wil nie hê kinders moet nog daai ekstra druk op hulle het nie. Daarom het ons ons harte met graagte oopgemaak vir die leerders,” vertel Sobekwa. Sobekwa voeg by hy het die vervoermaatskappy in 2006 gestig en vandag floreer sy besigheid. Die familiebesigheid is ook gekontrakteer om die leerders van die Hoërskool Lambertsbaai te vervoer vanuit die omliggende gebiede. Sobekwa, wat ook ’n munisipale werker is, sê hulle het die gelde direk aan die skool betaal. Hierdie is die eerste groot projek wat hulle aanpak. Oor die jare het die barmhartige familie wel aan kinders skoolklere en skoolbehoeftes verskaf indien hulp deur ouers of skole versoek is. Billy Claasen, uitvoerende direkteur van die Landelike en Plaaswerkers-ontwikkelingsorganisasie, sê dit is ’n eerbare daad deur Sobekwa en sy gesin. “Iemand wat sy eie omstandighede verander het deur hard te werk, ploeg vandag terug in die gemeenskappe wat hy met sy vervoermaatskappy bedien. “Vir my is dit ’n baie goeie daad en ’n voorbeeld vir ander maatskappye wat net wil geld maak in ons gemeenskappe. “Ons het mekaar nodig en ons moet hande vat om ons gemeenskappe te transformeer. “Hierdie daad van hom verseker dat kinders sonder enige bekommernisse oor skoolgeld skool toe kan gaan en hulle kan fokus op hul studies,” sê Claasen.