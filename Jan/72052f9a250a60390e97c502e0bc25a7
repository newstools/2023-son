DAAR is nóg ’n Legend gebore! John Legend en Chrissy Teigen se bondeltjie vreugde is gebore. People berig dat die Grammy-wenner die nuus tydens ’n privaat konsert op Vrydag, 13 Januarie, ure ná die baba se aankoms aangekondig het. Volgens die publikasie het die 43-jarige aan die skare gesê hulle het die klein baba vanoggend in die wêreld verwelkom. Die paartjie het reeds twee kinders – Luna (6) en Miles (4). In 2020 het hulle hul derde kind, Jack, verloor toe Teigen 4 maande in die swangerskap was. Met die aankondiging van die nuus van haar swangerskap verlede jaar, het Teigen op Instagram geskryf: “Die laaste paar jaar was ’n wasigheid van emosies, om die minste te sê, maar vreugde het ons huis en harte weer gevul. 1 miljard skote later, het ons nog een op pad.”