DIE universiteit van die Wes-Kaapland se Engelse aanwins, Daniel Bell-Drummond, het met ’n onoorwonne 119 sy span gehelp om Rondebosch met 113 lopies te klop. Bell-Drummond se puik beurt, wat 11 grenshoue en twee sesse ingesluit het, sowel as die Westelike Provinsie se Zubayr Hamza se rustige 52 het die Studente gehelp om 277/8 te kon bereik. Met UWK se naatbouler Shabir Mallie (3/20), wat ook vuurwarm aan die gang was, is Rondebosch vir 164 in die WP One Day Cup-stryd uitgehaal. Die spinner Siya Simetu (2/35) het ook sy kant gebring. Die Studente het ’n dag later ook met Ottoman afgereken en met 49 lopies geseëvier. Terwyl Bell-Drummond (21) se kolf stil was, was dit die talentvolle Kai Curran, wat met 73 lopies van 74 aflewerings, en Brent Johnson wat met die kolf geskitter het. Teruggeveg Johnson se warrelwind- beurt is van 56 balle aangeteken en het grootliks gehelp dat die tuisspan 304/9 kon aanteken. Ottoman het egter goed teruggeveg met die rising kolf-ster Meeka-eel Prince wat 80 lopies behaal het. UWK staan nou ná 10 wedstryde in die vyfde plek met 33 punte. Ottoman bly steeds in die 11de plek met Rondebosch wat vierde geplaas is. Die voorloper, WP Krieketklub, het sy segetog voortgesit deur die tuisspan Bellville met ses paaltjies te klop. WP se aanvangskolwers Givon Christian (85) en Derek Mitchell (49) het hul span op die wenpad geplaas.