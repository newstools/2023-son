WORCESTER. — Uit liefde vir haar siek seun het ’n bejaarde moeder haar in die skuld gesteek... maar toe verdwyn ’n ou met haar geld. Lameez America sê haar jongste broer (43), wat in Heideveld woon, en sy vrou (30) is baie sieklik en die omstandighede waarin hulle bly, is nie gunstig vir hulle gesondheid nie. Lameez en haar ma, Cornelia Daames (73), wil graag die twee naby hulle hê sodat die familie hulle kan bystaan. Sy vertel: “My ma, wat in Robertson woon, het vir ’n lening gekwalifiseer by die bank en toe vra ek haar of sy nie daarvan gebruik kan maak sodat ons vir my broer en sy vrou ’n blyplekkie agter in ons jaart kan opsit nie. “My broer het al drie hartaanvalle en ’n beenoperasie gehad en hy kon tien maande lank nie loop nie. “Sy vrou het ook ernstige gesondheidsprobleme en hulle moet weekliks by die hospitaal wees. “My broer is my ma se oogappel en daarom het sy dadelik ingewillig om die geld te kry en toe het sy deurgekom tot by my. “Ons het op Michael Booi van MNB Wendy’s se advertensie op Facebook se Marketplace afgekom en hom gekontak. Ons het ooreengekom op ’n prys van R14 000 en toe kom hy Vrydag by my huis aan en laai drie manne hier af om die fondasie te grawe, uit te bou en die slab te gooi. “Ek en my ma is bank toe om die geld te kry, terwyl hy glo na ’n ander site in Wolseley is. “Toe hy by 18:00 se kant terugkeer en die geld in ontvangs neem, belowe hy dat hy die volgende oggend 10:00 die wendy gaan kom opsit.” America sê toe Booi die volgende oggend 10:00 nog nie opdaag nie, het sy hom gebel en hy sê toe hy is op pad. Toe hulle ná 13:00 vir Booi bel en hy nie op hulle oproepe en boodskappe re­spond nie, het hulle besef hulle is ingeloop. America se broer en sy vrou het intussen in Worcester aangekom, want hulle sou Saterdagaand ná voltooiing van die wendy intrek, maar hulle moes toe Sondag maar terugkeer Heideveld toe. Lameez sê: Ons is polisiestasie toe, maar hulle sê toe hulle kan niks doen nie, want dis ’n siviele saak. “My ma is ’n pensioenaris en ek kry haar so jammer. Haar hart was gebreek toe sy my broer en sy vrou in trane sien toe hulle weer Sondag moes teruggaan Heideveld toe. Maar God slaap nie en ek wil hê ander mense moet op hulle hoede wees vir dié man.” Ná talle oproepe na Booi se foon het hy in ’n stadium teruggebel, maar toe hy uitgevra word, het hy die oproep beëindig. Daarna het hy glad nie weer op Son se oproepe en boodskappe gereageer nie. Eise Daar is later vasgestel dat die wit Hyundai-bakkie waarmee Booi ry in die naam van Rico Ahmed met ’n adres in Parow geregistreer is. ’n Selfoonnommer van Ahmed het net gelui, maar is nie beantwoord nie en ’n landlynnommer in Durban bestaan nie. America sê hulle glo Booi doen besigheid onder ’n vals naam. Lameez en haar ma was Maandag by die hof vir klein eise en hulle is aangesê om Booi se adres te kry en ’n geregistreerde brief aan hom te stuur. As hy nie daarop reageer nie, moet hulle teruggaan sodat die hof hom kan aankla. As enigeen America se ma se hart wil steel en haar wil bystaan met enige materiaal om die wendy vir haar seun klaar te maak, kan hulle haar by 073 481 2111 kontak.