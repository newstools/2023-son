VIER mans is die naweek gearresteer vir die ontvoering van twee slagoffers in Thubelitsha in die Kaap. Die slagoffers is Sondag in Empress Tree-straat ontvoer en in Philippi-Oos gyselaar gehou. Die verdagtes se arrestasie kom nadat ’n provinsiale ontvoerings-taakspan inligting opgevolg en ’n deurbraak gemaak het. Zinzi Hani, ’n woordvoerder van die Valke, sê die slagoffers is veilig vrygelaat en is onmiddellik na ’n hospitaal geneem omdat hulle erg gemartel is. Die verdagtes sal oor die volgende twee dae in die hof verskyn op klagte van ontvoering, motordiefstal en marteling.