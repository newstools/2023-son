OUDTSHOORN. - Loadshedding is al genoeg om jou dikbek te maak, maar as die krag dan nou langer af bly as volgens die skedule maak dit mens mos rasend. Inwoners en besigheidsmense het dié frustrasie al telkens beleef. Maar dié keer was dit nie Eskom se skuld nie. Dit was kabeldiewe wat weer hul kloue ingedruk het om te plunder toe die krag af is. Ook hier raak die diewe nou al só mak dat hulle openlik hul plunderwerk doen. Inwoners vertel van só man wat besig was om ’n paal af te saag om by die kabels uit te kom. Toe hy verwilder word is dit soos ’n lui lastige vlieg wat vinnig genoeg is om weg te kom as daar geklap word na hom, maar astrant genoeg is om net later weer terug te kom. Hul beste plundertyd is in die aande as daar loadshedding is en alles stik donker is. ’n Inwoner van Bridgetown vertel hoe die kragboks naby haar huis verskuif moes word oor dit heeltyd gevandaliseer word om vir die inwoners nog net verdere kragonderbrekings te veroorsaak. Sy kla: “Dis hierdie jong kinders wat drugs doen wat so alles steel. Die polisie moet ons strate meer patrolleer.”“Hulle moet dit doen in die loadshedding-tye in die aande, want dan sal hulle die vandaliste maklik bymekaar kry.”Mense wat bewus is van vandalisme moet 044-203 9000 bel en aanmeld.