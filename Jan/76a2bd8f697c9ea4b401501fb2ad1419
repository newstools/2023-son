‘N VERDAGTE verskyn Maandag in die hof nadat hy Vrydag in besit van ‘n gekaapte voertuig gevind is. Volgens sers. Wesley Twigg, ‘n polisiewoordvoerder, het beamptes van die Flying Squad Vrydag inligting gekry oor ’n voertuig wat vroeër in Thornton gekaap was en wat laas op die N2-snelweg gesien is. Die beamptes het die kar gesien en dit probeer stop. “’n Skietery het ontstaan en ’n verdagte is beseer en drie ander het gevlug,” voeg Twigg by. Die (gewonde) 32-jarige verdagte is gearresteer vir besit van ’n gekaapte voertuig en ‘n nagemaakte vuurwapen. Intussen is nog ‘n man Vrydag in ’n afsonderlike voorval deur lede van Robertson se misdaadvoorkomingseenheid in besit van dwelms betrap. Die arrestasie het gekom nadat inligting ontvang en opgevolg is oor drug activities by ’n perseel in Luwanestraat in Robertson. Twigg voeg by: “Die beamptes het die perseel deursoek en het 52 tik straws, 109 dagga-bankies en 1,3kg dagga in ’n sak gekry. Die verdagte sal na verwagting Maandag vir die eerste keer by die Robertson-landdroshof verskyn.” 