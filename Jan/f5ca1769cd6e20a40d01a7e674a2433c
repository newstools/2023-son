DIE spogperd Charles Dickens gaan vir eers ’n blaaskans neem. Hy sal dus nie op 28 Januarie op die World Sports Betting Cape Town Met op Kenilworth in aksie wees nie. Die afrigter Candice Bass-Robinson se besluit om dié perd nie aan die groot skouspel te laat deelneem nie, het niks te doen met sy eerste slae in sewe wedrenne tydens die afgelope Saterdag se L’Ormarins King’s Plate op Kenilworth nie. Trouens, sy het al voor dié wedren gesê Charles Dickens sal nie in die Met hardloop nie. Bass-Robinson het gesê haar perd het “ongelooflik goed gedoen dié seisoen” en dat dit onregverdig teenoor hom sou wees om ook die land se voorste perde drie weke later in die Met te pak. Charles Dickens is maar net drie jaar oud en dus nog ’n baby teen hardebaarde soos Kommetdieding en Jet Dark. Die oë is nou op die Ricky Mainguard-reun Al Muthana om te sien of hy ook die Met-titel by sy King’s Plate-sege kan voeg. Punters sal ook nuuskierig wees om te sien wat die drie jaar oue filly Make It Snappy teen die groot kanonne kan uitrig. Kommetdieding en Jet Dark sal vir seker ook daar wees om met die grootste gedeelte van die wentjek van R2 miljoen weg te stap.