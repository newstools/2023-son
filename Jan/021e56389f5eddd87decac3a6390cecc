’N MAN van Mosselbaai wat van moord en aanranding met die opset om ernstig te beseer aangekla word, sal tot 20 Februarie moet wag om te hoor wat sy lot is. Morné Meyer word daarvan aangekla dat hy op ’n dag in 2019 vir Sharron Kannemeyer met ’n mes in die bors en vir Cheslin Kiewiets in die linkerwang gesteek het. Kannemeyer is aan die steekwond dood. Meyer ontken skuld. Volgens getuienis voor die hof was Meyer, die oorledene en Kiewiets die betrokke aand saam by die woning van Jason Kriel waar hulle glo saam gedrink het. Daar was later ’n stryery tussen Meyer en die oorledene. Toe Kiewiets tussenbeide tree het Meyer hom in sy linkerwang gesteek. Hy het teruggesteek en toe geval. Meyer is toe terug na die oorledene. Kiewiets het voorts getuig hy het gesien Kannemeyer hou sy bors vas. Meyer het toe aan Kriel erken dat hy die oorledene gesteek het. Volgens die staatsaanklaer, Corné Pretorius, het drie getuies gesien dat beskuldigde ’n mes by hom gehad het en behoort sy weergawe dat hy ongewapen was verwerp te word. Meyer se regsverteenwoordiger. Bradley Michaels, betoog dat die staat gefaal het om te bewys dat sy kliënt skuldig is aan moord.