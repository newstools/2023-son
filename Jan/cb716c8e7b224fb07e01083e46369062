DIE Paarl Royals-krieketspan sal vandag sake wil regstel in sy herontmoeting met die Durban Super Giants (DSG) in die SA20-krieketkompetisie. Dié keer sal die Royals tuisveld-voordeel geniet wanneer hulle DSG op Boland Park in die Paarl pak. DSG het Sondag se eerste ontmoeting van die SA20 se ligafase met 27 lopies verloor. Dit, nadat hulle die hoogste telling tot dusver in dié kompetisie moes probeer jaag. DSG se 216/4 is die amptelike rekord in vanjaar se kompetisie, met Kingsmead wat tot dusver die hoogste tellings in dié nuwe skouspel vir Suid-Afrikaanse krieket opgelewer het. Boland Park is egter bekend daarvoor om meer van ’n boulers-paradys te wees. Veral as jy ’n draaibouler is. Die Royals het juis hul enigste wedstryd in vanjaar se kompetisie hier gewen, toe Bjorn Fortuin met sy goël-balle die hart uit die Joburg Super Kings se kolforde geruk het. Tabraiz Shamsi is net so ’n handvol met sy draaiboulwerk vir die Paarliete, maar moet nie DSG se Keshav Maharaj en Prenelan Subrayen vlak kyk nie. Maar met die nuwe reël vir die SA20, waar spanne eers ná die loot en inspeksie van die kolfblad hul finale elftalle kan kies, gaan dit baie interessant wees om te sien op watter boulaanval David Miller (Royals) en Quinton de Kock (DSG) gaan besluit. Vir die Paarl Royals sal daar ook baie beter gekolf moet word, met Jos Buttler en Miller wat uitgemis het op groot tellings. Dit lyk egter of Jason Roy besig is om tot sy reg te kom ná sy 33 lopies van 23 balle in Durban.