OUDTSHOORN. - Jy kry maar nou eenmaal net mense wat skaamteloosheid tot op ’n ander level kan vat. Die plaaslike munisipaliteit en bedroefde naasbestaandes van die slagoffers van ’n fatale shack-brand, sê hulle het met kommer verneem dat daar mense is wat namens hulle geld insamel vir die begrafnisse. Ses lede van een gesin het onlangs in ’n brand omgekom. Onder hulle was ’n tweejarige kleuter wat ook gesterf het toe hul shack verlede week in die Kanaalweg-plakkerskamp afgebrand het. Die slagoffers word môre begrawe. Familie van die oorledenes, hul bure en selfs raadslede het hul dank uitgespreek teenoor besighede wat diep in hul sakke gekrap het om tot die begrafnis by te dra. Die familie is egter ontsteld oor mense wat tans rondloop met fake donasiepapiere en donasies namens die bedroefde familie insamel. ’n Spaza-winkeleienaar wat nie genoem wil word nie, sê twee verskillende persone het by hom kom aanklop vir donasies. “Ek het agterdogtig geraak toe hulle my wil sê hoeveel geld ek moet skenk. Hierdie is ’n tragedie en mense kan nie advantage wil vat van ander se seer nie,” het hy gesê. 