SUID-AFRIKA gaan vir die volgende twee jaar permanente load shedding van tussen fase 2 en fase 3 hê. André de Ruyter, Eskom CEO, beklemtoon egter dat kragstasies eenvoudig onbetroubaar is. “Dit waarborg nie dat hoër fases nié toegepas sal word nie. “Ons moet die opsie van verdere fases hê.” Eskom het Sondagoggend die media toegespreek. De Ruyter het toe gesê sabotasie en misdaad by kragstasies is ook nog ’n probleem. Nog ’n kopseer is munisipaliteite wat geld aan Eskom skuld. Volgens De Ruyter bly dit ’n groot probleem. “Daar is geen teken dat munisipaliteite se skuld aan Eskom aan die afneem is nie. Dit dra ook by tot die vermorsing van krag, want mense wat nie vir krag betaal nie is nie spaarsamig daarmee nie. “As daar nie ’n kultuur van betaling vir krag ontwikkel nie, gaan die kragkrisis vererger.” Mteto Nyati, ’n Eskom-direksielid, bieg dat die kragreus in ’n krisis is wat vereis dat dit ’n “engaged board” moet hê. Hy sê: “Die direksie het ’n opwekkingsherstelplan wat goedgekeur is.” Intussen sê die voorsitter van die Eskom-direksie, Mpho Makwana, hulle sal hul bes doen om ’n plaasvervanger vir De Ruyter voor einde Maart te hê. “As ’n plaasvervanger nie gekry is nie, sal De Ruyter Eskom in April verlaat.”