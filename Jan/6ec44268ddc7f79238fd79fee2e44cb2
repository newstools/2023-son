MATT Proudfoot se aanstelling as coach van die Universiteit Stellenbosch (Maties) se Varsity Cup-rugbyspan, moet as ’n klap in die gesig vir ontwikkeling beskou word. Dit maak duidelik ’n mockery van die Suid-Afrikaanse Rugbyunie (Saru) se pogings om aspirant-coaches kanse op die hoogste vlak te gee. Só meen ’n anonieme ingeligte nadat Maties gister bevestig het Proudfoot neem die leisels by Norman Jordaan oor. Proudfoot was tot einde verlede jaar nog ’n hulpafrigter van Engeland onder die nou afgedankte Eddie Jones. ’n Ingeligte, wat op voorwaarde van anonimiteit met Son gesels het, bevraagteken Maties se besluit om ervaring bo die ontwikkeling van nuwe coaches te kies. Veral nadat Saru verlede jaar ’n lys van belowende coaches bekendgestel het wat geleenthede op die hoogste vlakke van plaaslike rugby verdien. “Watter boodskap stuur dit aan coaches in ons stelsel?” wou die ingeligte weet. “Daar is Kabamba (Floors) ook, en hoekom nie vir Norman toelaat om die jaar nog die Varsity Cup te voltooi nie? Die kortlys beteken dan absoluut niks. “Dan moet daar ook gevra word oor wanneer laas Proudfoot met studente gewerk het. Hoekom nie iemand wat reeds in die stelsel is die pos gee nie? Volgens my bly die Varsity Cup ’n stepping stone vir aspirant-coaches, nie elite coaches wat terugskuif nie.”