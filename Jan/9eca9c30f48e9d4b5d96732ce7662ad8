PUNTERS frons steeds oor die jokkie-skuiwe vir Saterdag se R2 miljoen-Met op Kenilworth. Baie vind dit uiters vreemd dat die jokkie Bernard Fayd’Herbe van die King’s Plate-wenner, Al Muthana, afklim om die agtjarige outoppie Do It Again te ry. Fayd’Herbe was op sy allerbeste op 7 Januarie toe hy met 0,30 lengtes gewen het om die gewilde Charles Dick­ens se lopie van ses agtereenvolgende seges tot ’n einde te bring. Do It Again, ’n negemalige wenner, het ondanks sy ouderdom nog nie sy lus vir hardloop verloor nie. Hy neem aan sy vyfde Met deel, wat sommer ’n groot prestasie is, maar teen 25-1 lyk sy steun maar min. Almal het verwag dat Al Muthana en Fayd’Herbe weer ’n span in die Met sou wees. En waarom sal Piére Strydom wat die laaste ruk goed gevaar het op Nexus afklim om Al Muthana te ry? Is dit dalk ’n afskeidsgeskenk vir die veteraanjokkie wat aangedui het hy tree uit ná die Met? Dis verrassend dat Al Muthana teen 20-1 aangebied word. Maar dis niks vreemd vir Strydom om op ’n out­sider te wen nie. Trouens, dit is kos vir hom. Sy laaste twee Durban July-wenners, The Conglomerate (2016) het teen 20-1 gewen en Pomodoro (2012) teen 28-1. Interessant Muzi Yeni kry nou die ry op Nexus. En Louis Mxothwa, wat die Cartier Paddock Stakes op skitterende wyse met Make It Snappy gewen het, klim nou af om Zapatillas te ry. Dié skuif is egter ’n gewigskwessie en Keagan de Melo neem nou Make It Snappy se leisels. Dis ook interessant dat die vyfmalige wenner Waterberry Lane, wat Dean Kannemeyer se stal verlaat het, deur Ricky Maingard ingeskryf is.