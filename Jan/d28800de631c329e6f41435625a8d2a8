DIE Spanjaard Rafa Nadal sal op 16 Januarie as die voorste gekeurde speler by die Australiese Ope aantree nadat sy landgenoot en wêreld se voorste tennisspeler, Carlos Alcaraz, moes onttrek het. Alcaraz het Saterdag op Twitter aangekondig hy sal nie aan dié jaar se eerste Grand Slam-toernooi kan deelneem nie. Die 19-jarige Spanjaard het ‘n besering in oefening opgedoen. Alcaraz het ge-tweet: “Ek het ‘n besering opgedoen toe ek by toeval ‘n onnatuurlike beweging gedurende oefening gemaak het. Ek het so hard gewerk om op my beste vlak te wees vir Australië, maar nou sal ek ongelukkig nie kan speel nie. “Dit is ‘n moeilike besluit, maar ek is optimisties, nou moet ek herstel en net vorentoe kyk. Ons sal julle sien by 2024 se Australiese Ope.“ Alcaraz, wat verlede jaar sy eerste Grand Slam-titel by die Amerikaanse Ope gewen het, is sedert daai sukses die wêreld se voorste speler op die ranglys. Hy sou dus as die nommer een in Melbourne aangetree het, met die verdedigende kampioen, Nadal, as nommer twee. Met Nadal wat nou eerste gekeur is, skuif die Australiese Ope se mees suksesvolste speler, Novak Djokovic, ook in die top-vier van gekeurde spelers in. Djokovic het al nege keer in Melbourne gewen, en is verlede jaar van die kans ontneem om ‘n 10de keer met die titel weg te stap. Dit nadat die Australiese regering sy visum opgeskort het oor hy weier het om die Covid-19 vaccine te vat. Djokovic weier steeds die vaccine, maar het goedkeuring en ‘n visum van die Australiese regering ontvang om in dié land tennis te speel. Intussen het die veteraan en sewemalige Grand Slam-wenner Venus Williams ook ontrrek. Sy het ‘n besering by die Auckland Classic in Nieu-Seeland opgedoen. Williams, wat nou al 42 jaar oud is, sou waarskynlik in haar laaste Australiese Ope speel, hoewel daar nog geen nuus is oor haar uittrede nie. Haar suster, Serena, het verlede jaar uitgetree.