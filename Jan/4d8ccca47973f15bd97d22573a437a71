NÁ DIE dood van sy ma het Jonathan Damons se lewe op vierjarige ouderdom ’n dramatiese draai gevat na ’n donker plek en ’n lewe van misdaad. Hy was altesame 26 jaar in en uit verskeie tronke, onder meer Robbeneiland en Victor Verster (nou Drakenstein-gevangenis). Vandag sê die baie wyser man hy sit met spyt oor die dinge wat hy in die verlede gedoen het, maar is dankbaar dat God sy siel kom red het. “As kind het ek in Retreat grootgeword, maar later by die verkeerde groep vriende betrokke geraak. Ek wou nog altyd aan die 28’s-bende behoort, so ek en my vriende het eendag besluit om by ’n bakkery in Ocean View in te breek. Hulle het my gebruik om deur die venster te kom, want ek was die kortste en jongste, so ek het maklik deurgeglip,” verduidelik hy. Dit het daartoe gelei dat hy in 1972 na ’n reform-skool in Tokai gestuur is, waar hy in verskriklike dinge betrokke geraak het weens sy begeerte om aan die 28’s-bende te behoort. Dis iets waarop hy nie vandag trots is nie. Verlore Hy het toe deur die range begin beweeg en ’n “Inspector” in die gang geword. “Ek het destyds gedink ek het alles, maar ek was eintlik verlore in my sonde. Ek was in sonde al het dit op daardie oomblik reg gelyk.” “Hulle het my ‘Moenie mors Jontas’ genoem, want ek het nie omgegee wie ek seermaak nie. As ek lus was om iemand te skiet, het ek dit gedoen.” Damons se lewe van misdaad het voortgegaan, totdat hy saam met Nelson Mandela en Steve Biko in die Robbeneiland-gevangenis beland het. “Die tronk is in twee afdelings verdeel, die politieke afdeling waar Mandela destyds was en die kriminele afdeling, waar ek was.” “Daar het ek ander ouens ook 28’s gemaak, dit was waar ek hulle van die nommer geleer het.” Sy lewe het verander toe hy deur ’n dame genooi is om ’n dagdiens by Shekinah-kerk in Mitchells Plain te besoek. Damon het eers nie daarin belang gestel om kerk toe te gaan nie omdat hy onwaardig gevoel het. Tot die een dag wat hy uiteindelik gegaan het. “Ek onthou dat daar twee ouens van Worcester en Bi­shop Lavis was wat by ’n campaign kom diens hou het, en een van hulle het gepraat oor die prodigal son. “Toe ek dit hoor toe dink ek: ‘Gooi die broer skimp?’, want alles wat hy gesê het ooreengestem met wat ek deurgemaak het. Toe ek weer sien, was ek voor die altar met stukkende skoene.” Hy spandeer deesdae sy tyd om na skole te gaan en sy getuienis met ander te deel.