Liewe Antie Mona EK SOEK raad by Antie, want ek gaan nou al 10 jaar uit met ’n geskeide man van M. Hy kom elke naweek vir my kuier, maar ek verstaan hom nie. Hy bly net R200 gee vir die naweek vir kos en sy wasgoed wat ek moet doen. Maar hy pay meer as R2 000 ’n week. Hy koop niks met hierdie geld nie. Elke einde van die jaar moet ek vir hom klere ook koop. Antie, ek het hom gesê dis 2023, ’n nuwe jaar. Hy raak nou al 57 jaar oud. Ek raak ook ouer en is nou moeg en kan nie meer so aangaan nie. Ek is ook die een wat moet sorg dat hy lewensdekking het. Het Antie vir my raad, asseblief? — Anoniem, Whatsapp Genade, deesdae kan ’n mens met ’n R200 dan net deur Spur se venster loer! Wat nog van sy mond ’n hele naweek daarmee oophou? En dan moet sy wasgoed ook nog gewas word en soek hy seker ook sy sagte stukkie op tyd? Nee wat, vrou, jy is ’n lodge vir dié man wat die minste geld uithaal, maar die meeste verwag. Wat doen hy dan met sy geld? Is daar ’n ander family wat hy onderhou en waarvan jy nie kennis dra nie? Jy moet nie net sê dis ’n ander jaar nie, jy moet act asof daar ’n change in die atmosfeer is. As hy weer met ’n R200 by jou uitsteek, dan koop jy vir hom R200 se pakkies Spookies. As hy ’n probleem daarmee het, dan vra jy hom watter cheap restaurant hy dink jy is. En as hy nie hêppie is met sy R200 se service nie, is hy meer as welkom om hom ander weivelde ter waarde van R200 te soek. In Jan van Riebeek se tyd was daai R200 seker nog iets werd. Maar met alles wat deesdae so duur is, vat ’n R200 jou net tot by jou voorhekkie. Liewe Antie Mona EK SAL dit waardeer as Antie my kan help. Ek en my vrou is hierdie jaar al 20 jaar saam. Ek noem haar my vrou, maar ons is nie wettig getroud nie. Ons leef soos man en vrou al vir 20 jaar saam en het twee pragtige kids. Die vrou hou dik met trou, maar ek sien nie hoe ons iets wat perfek werk, moet spoil nie, Antie. Om te trou is nie ’n guarantee dat die huwelik gaan hou nie. ’n Mens sien dan hoe baie mense skei. So, hoekom iets wil fix wat nie stukkend is nie? My vrou bly neuk met trou en as ek eerlik moet wees, raak ek nou mooi dik daarvan. Dit maak die atmosfeer tuis nie lekker, want as ons hieroor stry, is sy sommer ’n week lank bôllewange. Sy het nou al die kinders ook opgesteek om met my oor trou te praat. Wat dink Antie van hierdie dinge? Is ek verkeerd? Ek dink nie so nie. — Anoniem, WhatsApp Wow... jy vra ’n vraag, en dan beantwoord jy dit sommer self ook. Het jy in hierdie 20 jaar saam nie geleer dat ons vroue maar altyd droom van ons groot dag nie? En met groot dag, beteken dit nie dat ons ’n groot wedding soek nie. Natuurlik sal jy nie die nut vir trou sien nie, want jy kry dan al op die menu klaar alles wat ’n getroude man beskore is. Dit is jammer dat sy nie destyds volgehou het om eers ’n ring aan die vinger te het voordat sy jou so gemaklik gemaak het met huisbaas speel nie. Julle kinders, neem ek aan, raak nou lekker groot. Hulle is meer bewus van wat om hulle aangaan en sien dat al hulle vriende se ouers dalk getroud is. So, dis nog maar natural dat hulle sal wonder wat hulle derra dan makeer dat hy nie “I do” wil sê nie. Daar is ook die wetlike aspekte van julle saamwonery wat jy conveniently nie wil verstaan nie. As een van julle te sterwe kom, is dit baie minder complicated om te sorg dat die ander party waar daar ook kinders involved is, finansieel uitgesort sal wees. Wil jy nou eendag in jou kis gaan lê en dan moet jou saamleefmaat en julle kinders met die staat stry en bewys dat hulle wettig deel van jou lewe was? Hou op selfsugtig wees!