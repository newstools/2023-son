CADIN Lewis se liefde vir sy tuisdorp is die dryfveer agter sy passie om vir plaaslike mense uit sy gemeenskap die platform te gee om hulself deur hul kuns uit te druk. Dié 25-jarige boorling van Wellington is die stigter van Public Health Entertainment (PHE), ’n talent-agentskap wat in 2017 begin is om jong opkomende kunstenaars ’n kans te gee om op die groot verhoog gesien te word. In gesprek met Son oor hoe die idee ontstaan het om hierdie platform te skep, sê Lewis: “Die idee was aanvanklik om ’n platform te skep vir minderbevoorregte mense, manne wat nie die resources het om hulself daar buite te kry nie. “Aan die begin het ons nie regtig enige rigting gehad nie, maar het later besluit om met musiek te gaan, aangesien baie kunstenaars gesukkel het om hulself te bemark,” verduidelik hy. Intussen het die jong man, wat sy graad in bemarking aan die Universiteit van Wes-Kaapland verwerf het, dit gesien as die perfekte geleentheid om sy kennis goed te gebruik vir die verbetering van sy gemeenskap. En dit het nie te lank geneem vir PHE om die gesprek van die dorp te word nie. “Ons het toe gereelde geleenthede begin hou, een daarvan was Battle Night, waar kunstenaars, rappers en dansers bymekaar sou kom en mekaar battle.” In Desember het hulle ook hul derde jaarlikse toekenningseremonie gehad om erkenning te gee aan musikante vir die werk wat hulle in hul kuns gedoen het. “Die toekennings is nogal ’n groot ding hier; elke jaar sien mense daarna uit om by die awards te wen. “Ons het ouens van die Oos-Kaap, Vredenburg en die Weskus gehad wat almal verlede jaar met ’n paar toekennings weggestap het. Hy sê die brand het so gegroei dat dit nie net meer mense van Wellington akkommodeer nie. Saam met sy talent-agentskap is Lewis ook die gasheer van sy eie geselsprogram saam met een van sy beste vriende, Bradley November, genaamd “In die tuin met Brad & Cay.’’ “Ek het besef daar is so min mense wat hul lewensverhale deel. toe dink ek en Bradley dis belangrik dat ons dit vaslê om ander te inspireer.” Die verfilming is alles in Lewis se agterplaas gedoen. Op 25 sê hy dat hy homself niks anders sien doen nie. “Public Health Entertainment maak my gelukkig.” Ander dae doen hy tutoring in Wellington. Hy glo daar is nog baie wat Wellington die land kan bied en hy is dankbaar vir sy ondersteuningsnetwerk van vriende.