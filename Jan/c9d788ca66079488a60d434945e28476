MET Clarewood JPM wat Saterdag ’n bye gehad het, het coach Ashraf Calvert die Tweede Liga-sokkerwedstryd tussen Young Bafana en Ubuntu in die Strand bygewoon om meer inligting oor sy volgende teenstander in te win. Maar wanneer Clarewood egter die naweek teen Young Bafana uitdraf, sal Calvert nie aan die roer van sake wees nie, want Clarewood het besluit om sy afrigter te pos. Die besluit van Clarewood se baas, Justin Paulsen, om Calvert, ná vier wedstryde die trekpas te gee, kan nog in sy gesig opblaas. Son is ingelig dat Paulse besluit het dit is in sy klub se beste belang om Calvert te release, ná net vier wedstryde in die nuwe seisoen. Paulsen het die nuus aan Son bevestig. “Ons as ’n klub bedank Ashraf vir alles wat hy gedoen het om die klub te help om die vlakke te bereik wat ons bereik het,” het Paulsen gesê. “Ons paaie skei met respek en dankbaarheid, met die wete dat hy ’n spesiale plek in ons klubs se voortgesette geskiedenis het. “As ’n klub het ons die afgelope tyd groot veranderinge ondergaan wat veroorsaak het dat ons, ons aspirasies versnel het om in lyn te kom met die doelwitte wat ons begin bereik het. “Dit sluit in die vennootskap met die Turkse Superliga 1-klub Antalyaspor, en op sy beurt die naamsverandering van ons klub. “Verder het ons ons soektog na nuwe oefenfasiliteite begin en sal mettertyd die vorming van ons eie Academy sien, wat die jeug in ons klub sal toelaat om voordeel te trek uit hierdie vennootskappe, om hul sokker-horisonne te verbreed. Hoewel dit nooit maklik is om besluite te neem wat persoonlike veranderinge meebring nie, is dit dikwels hierdie besluite wat die mees kritiek is. “In ’n tydperk waar ons klub sy identiteit herdefinieer het, is gevoel dat daar ’n behoefte was om ’n verandering aan die bestuur te maak. “Ons sal enige sulke aankondigings mettertyd kommunikeer,” aldus Paulsen. Die besluit lig beslis wenkbroue nadat Calvert die Tweede Liga-span - teen alle verwagtinge - tot die Nedbank Cup se Ronde 32 gelei het. Clarewood is geloot teen nog ’n Tweede Liga-span van Limpopo, Mpheni Home Defenders. Die stryd word op 11 Februarie in die Thohoyandou Stadium gespeel met ’n nuwe breier wat nog aangekondig sal word.