REEZA Hendricks sal môre wil wys hy is eintlik die man om vir Suid-Afrika die beurt in witbal-krieket te open. Hendricks is een van die Joburg Super Kings se voorste spelers wat in hul openingswedstryd van die nuwe SA20-kriekettoernooi teen die Durban Super Giants te staan kom. Hendricks sou beslis ’n baie teleurgestelde man vanaf verlede jaar se T20 World Cup in Australië teruggekeer het. Dit nadat hy ongebruik gelaat is weens die feit dat hy en dié witbal-formaat se kaptein, Temba Bavuma, dieselfde rol van aanvangskolwers in T20 vertolk. Die kommentaar vanaf Bavuma, dat min ervaring daartoe gelei het dat Hendricks nie in een enkele wedstryd gespeel het nie, sou beslis ook nie goed afgegaan het met dié mokerman nie. Maar eerder as om daaroor te sit en moan, het Hendricks sy kolf die praatwerk laat doen. Dit vir die Lions in Krieket Suid-Afrika se onlangse Provincial One Day Cup. Sy 347 lopies teen ’n gemiddeld van 43.37 was die vierde meeste gedurende dié reeks. Hendricks se 69 lopies in die eindstryd van dié kompetisie het ook ’n groot bydrae in die Lions se sege oor die Westelike Provinsie gespeel. Afwesigheid Hendricks was voor die Proteas se deelname aan die T20 World Cup sy land se bestendigste kolwer in T20-reekse in Engeland en Ierland. Dit in die afwesigheid van Bavuma (beseer). Hy is egter misgekyk in die Proteas se voorlaaste T20-reeks teen Indië. Nou kry Hendricks egter die kans om die wêreld weereens aan die brand te kolf, met die ironie dat Bavuma nie eers deur een van die spanne in hierdie splinternuwe toernooi vir plaaslike krieket gekies is nie.