Liewe Antie Mona DIT is regtig hartseer as die duiwels van 2022 saam travel na 2023. Antie, ek het ’n stryd met my vrou en ons 2 dogters. Dis asof daar ’n suip-kompetisie tussen hulle is. Die een wil dronker as die ander een wees. Vir die feestyd moes ek maar self die kosse maak, want hulle was te dronk. Dit was ’n gesuipery van vroegoggend tot laat in die aand. Antie, waar het ’n mens dan nou al gehoor mense begin suip sommer al 05:00 in die oggend? My een dogter was so dronk dat sy een aand amper die huis afgebrand het toe sy in haar kooi gelê en rook het. As ek nie die aand in die huis rondgeloop het en seker gemaak alles is oukei nie, was daar nou ’n groot ramp. Ek het verby haar kamer geloop en geruik iets brand. Toe ek by haar kamer inloer, was daar al gate in haar duvet gebrand. Ek het die kooi met haar en al sommer vol water gegooi, maar toe moet Antie die drama sien wat uitbreek. My vrou kom uitgehardloop en wil weet wat soek ek in ons dogter se kamer. My dogter gil dat ek haar wou vermoor en een, twee, drie... toe word die polisie sommer gebel. Ek het nog nooit so vernederd gevoel nie. Gelukkig het die polisiemanne wat uitgekom het my geglo, want die sopnat sigaret het darem ook nog daar gelê. Nie een van hulle het my om verskoning gevra nie. My ander dogter en haar gangster boyfriend daag daarna daar op en daai jong wil toe sommer ’n panga gaan haal om my te slaan. Ek was so kwaad dat ek toe sommer die orige Kersdag kosse uitgedeel het vir ander mense. My vrou werk nie, nog minder my dogters. Ek verdra al vir jare hul maniere, maar hiertoe en nie verder nie. ’n Mens kan mos nog nooit so verrinneweer en kaal uitgetrek word deur mense wat net vir suip leef nie. Die kosgeld wat ek vir my vrou gee, word gebruik om drank mee te koop. Dan moet Antie sien die groceries wat sy koop: sulke kleinmaat goedjies wat lyk of dit in ’n speelgoedwinkeltjie hoort. Nee, Antie, ek kan nie meer nie. Ek is moeg tot in my siel. Praat help nie. As hulle nugter is, is hulle soos mense wat nie tot by 10 kan tel nie. Maar wanneer hulle drank in hul lywe het, word ek stink uitgeskel en van die wonderlikste dinge beskuldig. Ek vat ook ’n drankie, maar ek ken my perke. Ek kan anyway nie afford om my dronk te drink nie, want hulle sal my sommer met huis en al uitbrand. – Hartseer, WhatsApp Jou vrou en kinders maak van jou huis ’n suikerhuis, sonder om ’n korreltjie suiker by te dra. Hulle lewer nie by tot die inkomstes van die huishouding nie, maar staan voor in die koor om jou swaarverdiende geld uit te drink. Jy sal jou voet moet neersit, want dis nou al lank genoeg wat jy al hierdie drama entertain. Eerste ding wat jy moet doen, is om die geldkraantjie toe te draai. As jy buitendien die een is wat moet werk en nog kos ook moet maak, might jy as well die een wees wat die groceries koop. Jy kan dan beter ’n oog gooi oor wat gekoop word en hoe hierdie geld aangewend word. Jou vrou en dogters gaan obviously nie hêppie wees nie, maar so what? Dis jou sweet, jou geld. Jy gaan sloof jou nie elke dag af sodat hulle nice times kan hou nie. Dis ’n nuwe jaar wat ’n nuwe mindset makeer. As hulle hul lewens wil versuip, sal hulle vir hul werke moet kry. Jy gaan eendag vroeg sterf van jou so moet afsloof, dan leef hulle lank en partytjie jou pensioen uit. As hierdie dinge al jare aankom, moet jy 2023 die jaar maak wat dit tot ’n einde kom. As jou dogters groot genoeg is vir suip en gangster boyfriends aan te hou, is hulle groot genoeg om op hul eie te gaan bly. As jy hulle uit die huis kan kry, dan het jy net een stryd op hande: jou vrou. Dan kan jy werk daarvan maak om haar sover te kry om minder so diep in die drankbottel te kyk.