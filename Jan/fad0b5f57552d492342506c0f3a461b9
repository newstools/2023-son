DIE ontwikkeling van klubrugby, veral in die voorheen benadeelde gebiede, bly die fokus vir die organiseerders van die Transnet Saldanha Super-8 Easter-toernooi. Bertram Vraagom, direkteur van die toernooi, het tydens die bekendmaking van die deelnemende spanne vir die 2023-weergawe, benadruk, dat die bevordering van klubrugby en die blootstelling aan plaaslike talent die fokuspunt bly. Raiders van Gauteng, een van die top-klubs onder die vaandel van die oud-Saru, Safcol (wildcard) van die Bolandse Overberg-streek en Bella Vista, naaswenners van die Boland se Groot Uitdaagreeks, is die nuwelinge. Die drie spanne sal saam met Crusdaders (Suidwestelike Distrikte), Tygerberg (Westelike Provinsie), Progress (Oostelike Provinsie), Roses United (verdedigende kampioen) en die gasheerklub, Saldanha, aan die Easter-skouspel deelneem. Die organiseerders het, nes die Oostelike Provinsie-Rugbyunie met sy Super14-toernooi, spanne van buite die provinsie genooi om deel te neem. Die OP se Super-14 skop die naweek af. Vraagom sê die uitdaging bly om spanne te lok wat die produk (toernooi) kan “verkoop” om dit aanloklik vir borge en televisie uitsending te maak. “Aan die einde van die dag gaan dit oor rands and cents. Borge soek blootstelling en die televisie-maatskappy soek ’n goeie produk om op sy kanale te plaas, om sodoende kykers en adverteerders te lok. “So, jy moet die mix reg kry. Dit gaan ook om nuwe terreine te betree. Borge soek nuwe markets. Dit is ’n komplekse balancing act. “En soms moet ’n mens moeilike besluite neem wat nie met almal strook nie. Dan is daar die ander aspek en dit is om inkomste vir klubs te generate. “Klubs moet professioneel begin dink om veral na ’n volhoubare posisie te beweeg om hul produk (klub) aan borge te verkoop en sodoende hul inkomste te kan generate. “Dit is waaroor dit gaan. Dit gaan oor om klubs te ontwikkel,” het Vraagom gesê. Hy het bekendgemaak, dat deelnemende klubs se verblyf, sowel as 50 persent van hul reiskostes, ten volle deur die toernooi gedek word.