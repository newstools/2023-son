DIE male nurse wat na bewering ’n polisiekaptein die afgelope naweek doodgelem het, sal langer agter tralies bly. Die 40-jarige Yanga Madolo het Dinsdag in die Khayelitsha-landdroshof verskyn op ’n klag van moord. Dit volg nadat kapt. Siphumeze Lusasa Saterdagaand verskeie kere by ’n gewilde uithangplek, Groova Park (eParkini), in Spine Road in Khayelitsha, doodgesteek is. Son het vroeër berig die 37-jarige kaptein is met sy aankoms by die Khayelit­sha-distrikshospitaal dood verklaar. Familielede, kollegas en vriende van die nurse het Dinsdag hofsaal 1 propvol gepak en sommige van hulle het in trane uitgebars toe Madolo die beskuldigdebank ingeneem het. Madolo, geklee in ’n bruin hoodie en swart jeans, het kalm voorgekom toe hy deur die hof gevra was om sy naam te bevestig. Sy lawyer, Bahle Mate, het aangedring dat die borgtogaansoek gister, vandag of vir die laatste, môre moet plaasvind. Oorgegee Hy hou vol dis nie nodig vir die hof om die staat ’n uitstel van sewe dae te gee, net om borgtoginligting te kry nie. Mate het bygevoeg: “My kliënt het homself al Sondag oorgegee. Die staat kon nie op die dag, nié kans gehad om borgtoginligting te kry nie. “Maar hy het Maandag heeldag tyd gehad om dit te doen. My kliënt het ’n werk en hy is op kroniese medikasie. “Ek is meegedeel, vir die drie dae wat hy in aanhouding is, het hy geen medikasie gekry nie. “Sy regte word ook deur die grondwet beskerm. Dalk het die staat gehaas en weet nie wat die volle aard van hierdie saak se meriete is nie.” Die staat het egter aangedui dat hoewel die ondersoekbeampte Madolo se vingerafdrukte geneem het, is dit nog nie deur die stelsel gecheck nie. Mate het vroeër aangedui dat Madolo geen vorige veroordelings, hangende sake of lasbriewe teen hom het nie, maar die staat kan nie seker wees totdat dit op die polisie se stelsel geverifieer word nie. Dié proses kan twee dae lank vat om af te handel. Die saak is tot Maandag vir ’n borgtogaansoek uitgestel en Madolo bly in aanhouding by die Bellville-polisiestasie, weens veiligheidsredes. Geen van Madolo se familielede, vriende en kollegas wou kommentaar lewer nie.