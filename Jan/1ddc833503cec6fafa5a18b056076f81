DIE verkoop van die Nuweland-stadion bly deurslaggewend vir die toekomstige volhoubaarheid van Westelike Provinsie Rugby. Ná die verskuiwing van Westelike Provinsie Rugby se professionele spanne vroeg in 2021 na hul nuwe tuiste by die Cape Town Stadium, het die Nuweland-stadion opgehou om ’n rugbyveld te wees. ’n Ooreenkoms tussen die Stad Kaapstad, die Cape Town Stadium en Westelike Provinsie Rugby is in 2019 deur die stadsraad goedgekeur, na aanleiding van ’n uitgebreide omsigtigheids-ondersoekproses en die bekragtiging van die Westelike Provinsie Rugbyvoetbalunie se algemene raad. Westelike Provinsie Rugby het amptelik ’n nuwe era by die Cape Town Stadium aan die begin van die 2021-seisoen begin. Die Stormers het die United Rugby Championship-trofee in Junie 2022 by hul nuwe tuiste voor hul getroue ondersteuners verower. Sedert die ooreenkoms meer as drie jaar gelede in werking gestel is, is Westelike Provinsie Rugby besig met die afhandeling van die verkoop van die Nuweland-stadion, wat nie meer gesertifiseer is om rugbywedstryde aan te bied nie. Toe Westelike Provinsie Rugby in Oktober 2021 deur SA Rugbyunie onder administrasie geplaas is, was een van die groot take wat aan die aangewese administrateur Rian Oberholzer opgedra is om die verkoop van Nuweland-stadion af te handel. Die jongste struikelblok om daardie doelwit te bereik, is die voorstel om die stadion as ’n erfenisterrein te laat verklaar. Met die aangeleentheid wat in die nabye toekoms vir openbare insette voorgelê gaan word, het Oberholzer dit duidelik gemaak dat daar baie op die spel is. “Om eerlik te wees, die verkoop van Nuweland-stadion is die sleutel tot die toekomstige volhoubaarheid van Westelike Provinsie Rugby. “Die voorstel om die stadion tot n erfenisterrein te verklaar het die potensiaal om soveel harde werk wat gedoen is om WP Rugby sowel op as van die veld te stabiliseer, te ontspoor. “Ons het met ’n erfenisspesialis gekonsulteer wat vol vertroue is dat die Nuweland-stadion nie as ’n erfenisterrein kwalifiseer nie, maar die komende openbare deelnameproses sal ook deurslaggewend wees om die uitkoms van die voorstel te bepaal,” het hy gesê. “Al die WPRFU se behoorlike prosesse is gevolg toe daar besluit is dat ons professionele spanne hul rugby by die Cape Town Stadium gaan speel,” sê Danny Jones, hoofbestuurder van amateur-rugby. “Die Nuweland-stadion kan nie tans gebruik word om rugbywedstryde aan te bied nie, maar die verkoop daarvan bly deurslaggewend vir die toekoms van Westelike Provinsie Rugby en ons hoop dat alle belanghebbendes hul bes sal doen om te verseker dat dit gebeur,” het hy gesê. 