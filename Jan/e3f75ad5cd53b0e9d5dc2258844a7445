DIE ikoniese Totalsports Two Oceans Ultramarathon (TTOM) en Halfmarathon gaan vanjaar nie soos gewoonlik in die Paasnaweek plaasvind nie. Die Wes-Kaap se mees vooraanstaande padwedloop gaan op Saterdag 15 en Sondag 16 April ’n week ná die Paasnaweek plaasvind. Saterdag Ná ’n onderbreking van twee jaar wat deur die Covid-19-pandemie genoodsaak is, is die wedloop laas jaar vir die eerste keer oor twee dae gehou. Die byeenkoms is laas jaar in die Paasnaweek gehou, met die halfmaraton (21,1 km) op Saterdag 16 April en die ultramaraton (56 km) op Sondag 17 April. Vanjaar gaan die wedloop weer oor twee dae gehou word, maar die 56 km gaan eers op die Saterdag gehol word met die halfmaraton op die Sondag. Om dit op een dag te hou soos in die verlede, sou beteken dat byna 30 000 mense by die begin- en eindpunt by die Universiteit van Kaapstad sou saamdrom. Die rede om die wedloop oor twee dae te hou is dus om die groot aantal deelnemers wat vir die twee afstande ingeskryf het, beter te kan bestuur. Dit was die enigste uitweg om die aantal deelnemers wat moontlik toegelaat sou word, nie te beperk nie, gegewe die veiligheidsriglyne vir die byeenkoms. Wanneer die wedloop in die verlede in ’n Paasnaweek gehou is, het dit ’n groot impak op die Stad Kaapstad se noodsaaklike dienste en hulpbronne gemaak. Oortref Met net minder as 100 dae voordat langasems gaan aantree, het die aantal deelnemers wat vir die twee afstande ingeskryf het, reeds alle verwagtinge oortref. Die aantal atlete wat aan die 21 km kan deelneem, is 16 000 en die 56 km is 13000. Die wedlope word dus altesaam tot 29 000 atlete beperk. Volgens die organiseerders het die aantal inskrywings al byna die kapasiteit bereik. Die TTOM genereer jaarliks ??tot R672 miljoen vir die plaaslike ekonomie van die Wes-Kaap. Deelnemers van meer as 25 Afrika-lande en ’n gemiddeld van 89 ander lande sal vir die wedloop aantree. Op die 56 km-roete kan hardlopers die skouspelagtige, panoramiese uitsigte van Chapman’s Peak waardeer. Die wedloop is slegs moontlik met die samewerking en ondersteuning van verskillende rolspelers soos WP Atletiek, Atletiek Suid-Afrika, die Wes-Kaapse regering, die Stad Kaapstad, sowel as die breër gemeenskap.