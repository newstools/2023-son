’N BEJAARDE vrou wat in ’n rolstoel vasgekluister was, het in haar huis doodgebrand. Die voorval het Vrydag in Totius-straat in Parow gebeur. Jacky Minaar (82) het in die brand omgekom. Die oorsaak van die brand is nog onbekend en verskeie brandweerwaens was op die toneel om die brand te blus. Minaar se oorskot is nadat die vlamme geblus is, in haar sitkamer gekry. Sy het na verneem word alleen gewoon en was ’n vriendelike vrou wat altyd die minderbevoorregtes gehelp het. Volgens Jermaine Carelse, woordvoerder vir die Stad Kaapstad se brandweer- en nooddienste, is hulle omstreeks 14:30 van die brand verwittig. Carelse sê: “Die brandweerwaens van Brackenfell, Ottery, Somerset-Wes en Vishoek was op die toneel. “By hul aankoms op die toneel het hulle eers begin soek vir die bejaarde vrou wat in die huis vasgekeer was. Ontdek “Die lyk van ’n 82-jarige vrou is later ontdek met noodlottige brandwonde. “Die brand is ná 16:00 geblus en die huis het heeltemal afgebrand.” Volgens AO Joseph Swartbooi, ’n polisiewoordvoerder, is die oorsaak van die brand nog onbekend en ’n geregtelike doodsondersoek na die voorval is aangevra.