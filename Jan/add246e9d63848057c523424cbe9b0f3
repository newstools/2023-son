‘N VERDAGTE is gearresteer nadat 'n 32-jarige man van Mpumalanga Donderdag ontvoer is. Die ontvoering het plaasgevind nadat die slagoffer 'n vriend in Botleng gaan kuier het. Die slagoffer het Donderdag om 22:00 sy vriend se huis verlaat, maar 30 minute later is 'n oproep vanaf sy selfoon gemaak. Brig. Selvy Mohlala, polisiewoordvoerder, sê 'n ander persoon het 'n losprys vir die slagoffer se vrylating geëis. Die vriend het die voorval by die polisie aangemeld. Die slagoffer het egter Vrydag self na 'n polisiestasie gegaan nadat hy vrygelaat is. Hy is ondervra en daar is vasgestel dat die selfoon steeds in die verdagte se besit is. Die polisie se ondersoek het hulle na Botleng gelei waar hulle die verdagte gevind het. Die 43-jarige man is gearresteer en 'n ongelisensieerde Norinco- 9mm-pistool, asook die slagoffer se selfoon, is in sy besit gevind. Die verdagte sal Maandag in die hof verskyn. 