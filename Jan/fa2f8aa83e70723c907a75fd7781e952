IVAN ‘Cash’ van Rooyen (coach) se gesukkel om die Lions weer ‘n bestendige en kompeterende rugbyspan te maak duur voort. Dit nadat Munster die Gautengers in Vrydagaand se wedstryd in die United Rugby Championship (URC) met 33-3 weggeblaas het. Dit is nou die Lions se sesde nederlaag teen Ierse teenstanders en in terme van kwalifikasie vir die Heineken Champions Cup is dit nou neusie verby. Hulle speel tans nog in die Heineken Challenge Cup en moet volgende naweek in Parys in Frankryk teen Stade Francais te staan kom. Die Lions moet ook nog op 22 Januarie in bogenoemde kompetisie in Newport in Wallis teen die Dragons speel. Dit voordat die Gautengers op 28 Januarie hul vier weke toer van Europa moet afsluit met ‘n wedstryd teen Connacht in Ierland. Daar was verlede jaar ‘n massiewe shake up teweeg gebring in terme van wie Van Rooyen se assistente in die coaches box gaan wees. Jacques Fourie is as mentor vir die verdediging betrek, terwyl Albert van den Berg aangestel is om die voorspeler-spel te lug. Ricardo Loubscher is betrek om die agterlyn se aanvallende spel en vaardighede op te skerp.  Van Rooyen het sy pos as coach behou, terwyl ander assistente soos Sean Erasmus ‘n terugkeer tot skolerugby met Paarl Boys High gemaak het. Warren Whiteley het by die Sharks aangesluit. Aan die begin van die URC-seisoen was daar goeie tekens dat die Lions dalk hierdie seisoen tot hul reg sal kom. Twee nederlae – teen die Bulls en Ospreys – is opgevolg met goeie seges weg van die huis teen Cardiff en Edinburgh. Die Lions het toe net-net (37-39) vasgeval teen Ulster by die huis, en moes ook met 22-31 die knie voor die Stormers buig op Ellis Park. Daar was egter weer ‘n opvlamming in hoop met die Lions wat Dragons (33-25) en Scarlets (32-15) tuis pak gegee het. Maar die Lions het nou hul laaste vier uit vyf wedstryde in alle kompetisies verloor en verskeie ondersteuners is nou besig om ongeduldig te raak oor wanneer ‘n talentvolle jong groep nou uiteindelik gaan vlam vat. Puntemakers: MUNSTER – driee: Tom Buckley (2), Jack O’Donoghue, Paddy Paterson, Liam Coombes; doelskoppe: Ben Healy (4) LIONS – strafdoel: Jordan Hendrikse 