DIE polisie van Brandfort in die Vrystaat het vinnig opgetree en vier mense gearresteer nadat die liggaam van 'n 75-jarige man in sy huis gevind is. 'n Polisiewoordvoerder,  kapt. Stephen Thakeng, sê 'n huishulp het gesien die hek was gesluit en 'n venster en kombuisdeur was oop. "Sy het die polisie gebel en die man is Donderdagoggend om 09:00 in 'n plas bloed gekry. Hy is vermoedelik met 'n stomp voorwerp oor sy kop geslaan." Thakeng sê inligting is opgevolg en daar is na 'n huis in Majwemasweu gegaan waar hulle drie verdagtes en die huiseienaar - 'n tradisionele geneser van 38 - gekry het. Die huis is deursoek en 'n selfoon wat aan die oorledene behoort het en 'n ongelisensieerde .22 Star-pistool is gevind. Die drie mans van  21, 23 en 31 en die tradisionele geneser sal op 23 Januarie  in die hof verskyn. 