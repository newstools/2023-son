’N MAN van Gugulethu is Dinsdag in die Oudtshoorn-streekhof aan dwelmhandel en korrupsie skuldig bevind en die saak vir voorvonnis-betoë uitgestel tot volgende maand. Lucky Mlindi (33) is op 21 Maart 2017 by ’n weegbrug buite Beaufort-Wes vasgetrek toe die polisie plastieksakkies Mandrax-tablette van sowat R2,6 miljoen onder sy Amarok Volkswagen-bakkie opgemerk het. Hy het toe ’n polisiebeampte, sers. Patrick Blaauw, probeer omkoop terwyl die bestuurslisensie wat in sy besit was nie aan hom behoort het nie. Sers. Neil Damon het getuig hy het die sakkies onder die bakkie opgemerk toe hy agter die bakkie gestaan het. Die staatsaanklaer, Hyron Goulding, het die hof versoek om Mlindi se verweer dat hy nie van die dwelms bewus was nie, te verwerp. Die saak is op versoek van Mlindi se regsverteenwoordiger deur streeklanddros Ntsoki Moni tot 16 Februarie uitgestel.