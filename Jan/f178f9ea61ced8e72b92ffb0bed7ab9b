SUID-AFRIKA se mees ervare binnenshuise hokkiespeler, Justin Domleo, gaan ’n sleutelfiguur wees by die Spar World Cup in Februarie. Die sesde World Cup-toernooi vind van 5 tot 11 Februarie in Pretoria plaas. Dit sal die eerste keer wees dat dié toernooi buite Europa gehou word. Spoggeleentheid Suid-Afrika se Jethro Eustice (kaptein) en sy spanmaats sal ’n groot indruk op tuisbodem wil maak. Suid-Afrika is een van 12 manspanne wat gereed is om die uitdaging aan te pak. Die spoggeleentheid gaan ook die Women’s World Cup insluit. Domleo se ervaring, wat in 42 toetswedstryde opgedoen is, sal deurslaggewend wees vir die span se kanse. Eustice en Ryan Julius, wat albei in die 2018-byeenkoms in Berlyn gespeel het, sal ook belangrike rolle vervul. Die opwindende Cassiem-broers, Mustapha en Dayaan, sal twee ander spelers wees om dop te hou in wat ’n week van hoë-oktaan-kompetisies sal wees. Mustapha se ongelooflike talent voor die doelhok het Suid-Afrika al 52 doele gebring — en dít in net 22 wedstryde. Goud Ander spelers wat ook hulle kant vir Suid-Afrika kan bring, is Anton van Loggerenberg en Bongumusa Mngoma. Dié twee floreer altyd in druksituasies en kan goud werd wees vir Suid-Afrika. Die coach Justin Rosenberg sien baie uit na dié geleentheid om uiteindelik te wys wat Suid-Afrika se binnenshuise hokkiespan kan doen. “Ons is buitengewoon bevoorreg om die Indoor Hock­ey World Cup in Suid-Afrika aan te bied,” het hy gesê. “Ons land het ’n wonderlike geskiedenis en verhouding met die spel binnenshuise hokkie. “Ons span wat gekies is, het die ambisie om nog ’n onvergeetlike hoofstuk by daardie geskiedenisboeke te voeg. Ons kan nie wag om die skare by die Heartfelt Arena te vermaak nie.” Die manspan sal aan hulle vyfde World Cup deelneem. Hulle het slegs die 2011-byeenkoms misgeloop. Die SA span is: Aiden Tun, Jethro Eustice, Anton van Loggerenberg, Justin Domleo, Bongumusa Mngoma, Keegan Hezlett, Chad Futcher, Lungani Gabela, Dan Sibbald, Mustapha Cassiem, Dayaan Cassiem, Ryan Julius.