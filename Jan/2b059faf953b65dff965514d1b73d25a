PRESTON Mouritz van Greyton in die Overberg het pas sy tweede digbundel uit. Uit die Bruin Nasie is vol saamgestelde gedigte en is geskryf in sy kenmerkende kontrei-taal van Afrikaaps, Afrikaans en Engels. Dié gr. 11-leerder aan Emil Weder Sekondêr onthou hoe hy as klein laitie in die strate van sy tuisdorp gespeel het. Stilsit is nie vir hom nie en hy hou daarvan om navorsing te doen oor verskillende onderwerpe. Preston het in 2022 ’n gedig, “His Journey’s Just Begun”, aan wyle aartsbiskop Desmond Tutu opgedra. “Die afgelope jare word bruin mense meer bewus gemaak van hulle identiteit en agtergrond,” vertel hy. Erken “Vir die eerste keer word Afrikaaps, wat deur ’n sekere groep bruin mense gepraat word, as ’n volwaardige taal erken. Ons kan nou trots wees op ons geskiedenis. “In die bundel is gedigte soos ‘Skinderbek’, ‘Moeder se Huis Voel Leeg’, ‘Om ’n Kallit te Wees’ en ‘Ek Vee nie My Trane af’.” Met die digbundel kan jy saam met Preston deur sy kontrei stap en ’n kykie kry in die lewe van die mense om hom.