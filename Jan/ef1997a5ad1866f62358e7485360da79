TWEE mense het Vrydag in 'n kop-aan-kop-botsing op die N2 naby die Gamtoos in die Oos-Kaap gesterf. Kapt. Sandra Janse van Rensburg, 'n polisiewoordvoerder, sê die ongeluk het omstreeks 09.30 gebeur toe 'n Land Cruiser met twee mense in van Jeffreysbaai in die rigting van Gqeberha gery en 'n voertuig verbygesteek het. Sy sê die bestuurder van die Land Cruiser het reg van voor teen 'n aankomende Nissan Hardbody-bakkie gebots. Die 22-jarige bestuurder van die Land Cruiser en haar 39-jarige passasier het gesterf. Die 43-jarige bestuurder van die bakkie is met ernstige beserings na 'n hospitaal in Gqberha geneem. 'n Saak van manslag word deur Thornton se polisie ondersoek. Die name van die oorledenes moet nog bekendgemaak word.