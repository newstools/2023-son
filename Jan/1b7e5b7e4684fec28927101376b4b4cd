DIE Suid-Afrikaanse manshokkiespan kon nie vir ’n groter toets van hul deugde gevra het wanneer hul veldtog in die World Cup in Indië vandag begin nie. Die Proteas kom Vrydag 09:30 teen ’n sterk  Argentynse span te  staan. Suid-Afrika is een van 12 lande wat deelneem aan dié sport se vierjaarlikse skouspel. Cheslin Gie (coach) se Proteas sal egter met ’n positiewe benadering hul openingswedstryd kan aanpak. Dís nadat die Proteas die FIH Pro League-toernooi in Desember in Potchefstroom gewen het. Wat die sege in Pro League so merkwaardig gemaak het, was die feit dat die Proteas nie eers met al hul beste spelers daaraan deelgeneem het nie. Altesaam vier staatmakers het tot die span teruggekeer vir die World Cup in Indië. Hulle is die doelwagter Gowan Jones, Nic Spooner, Nqobile Ntuli en Peabo Lembethe. Jones en Jet Eustace speel in hul derde World Cup met Dayaan Cassiem (kaptein), Keenan Horne, Ntuli, Spooner en Lembethe wat hul tweede verskyning by dié skouspel gaan maak. Die span sluit in al die manne wat uitgeblink het in Potch en hulle sal die momentum probeer behou teen die beste spanne in die wêreld. Vir die Proteas gaan daar geen maklike wedstryde wees nie, met Frankryk en Australië wat ook in hul groep is. Vrydag se wedstryd sal ’n goeie toets vir die manne van Mzansi wees, met Argentinië wat die toernooi betree as die sewende beste span in die wêreld. Die Suid-Amerikaners spog ook met hope ervaring, met drie van hul spelers wat saam al 230 internasionale wedstryde gespeel het. Die Proteas het egter in vorige ontmoetings gewys hulle skrik nie vir die Argentyne nie, met die laaste wedstryd tussen dié spanne wat op 2-2 gelyk klaar gemaak het. Argentinië het toe op penalties gewen. In terme van voorbereiding kon die Proteas nie vir beter gevra het nie. Hulle het teen die huidige wêreldkampioene en een van die gunstelinge, België , gespeel en hulself goed van hulle taak gekwyt. Die span het baie van sy doelwitte tot dusver bereik en sal beslis al die wedstryde in hul groep soos eindstryde moet aanpak. 