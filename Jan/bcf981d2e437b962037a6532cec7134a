DIE klas van 2022 is ’n verpersoonliking van ware ambassadeurs vir openbare skole. Só het die minister van basiese onderwys, Angie Motshekga, gesê. Motshekga het Donderdag ’n ministeriele ontbyt vir top-presteerders vir die klas van 2022 en hulle ouers in Roodepoort aangebied. “Julle is die groep wat ons bekommer het, maar julle het as oorwinnaars uitgekom en vas gestaan in moeilike tye.” Sy het gesê die klas van 2022 het hulle skoolwerk die afgelope twee en ’n half jaar gedoen met onderbrekings van Covid-19 lockdowns, skole wat gesluit het en ander uitdagings en met curriculums wat getrim is. “Julle het vas gestaan.” Sy het hulle geprys vir lang ure van werk wat ingesit is en dat hulle nie verslap het nie. Motshekga het ouers ook bedank vir hulle bystand en liefde wat hulle aan hulle kinders gegee het. “Die jong mense het ons geleer om gefokus te wees, deur te druk en hard te werk.”