WANNEER dit by sokker in die Kaap kom, is daar nie veel families wat by die Crowies kan kers vashou nie. En wanneer twee van dié famous soccer family se seuns, Duncan en Desmond, se spanne mekaar vanaand 19:30 op Ikamva die stryd aansê, is dit verstaanbaar dat daar groot verdeeldheid in die familie gaan wees. Duncan is die coach van Cape Town Spurs en sy span kom in die “family affair” in ’n Tweede Liga-wedstryd teen Desmond se Maties te staan. En nou moet ma, pa, broers, niggies, nefies en ander familielede maar regstaan om kant te kies. Na verneem word, gons dit reeds op die familie se WhatsApp-groep oor wie met die bragging rights en die drie baie belangrike ligapunte gaan wegstap. Albei spanne jag maksimum punte omdat Spurs en Maties in hulle vorige wedstryde slae gekry het. Ironies genoeg was dit teen Santos, waar albei broers groot naam in SA sokker gemaak het, dat hulle verloor het. Duncan se Spurs-span is ná vier wedstryde nog sonder ’n oorwinning in Stream A en beklee met een punt die laaste plek op die punteleer. Duncan, die tweede oudste van vyf broers, is bewus daarvan dat maksimum punte in ’n tuiswedstryd ononderhandelbaar is. Desmond se Maties vaar tans veel beter en is vyfde op die punteleer ná twee seges. Spurs se sta­dige begin is verstaanbaar omdat Duncan ook coach van die nasionale o. 17-span is en tot onlangs toe nog by die Afcon-kwalifiseringsreeks betrokke was. Duncan is ook deeglik bewus daarvan dat hy al sy vernuf en ervaring moet gebruik om die tide te turn — al is dit ten koste van sy broer. Ma Barbarah en pa Colin het dinge safe gespeel en voorspel ’n draw in dié groot familietwis. Die oudste broer, Nigel, was dapper genoeg om te voorspel dat die telling 2-1 gaan wees. Hy wou egter nie sê wie van sy coaching siblings bo gaan uitkom nie. Die jongste boetie, Hilton, wou ook nie konsternasie in die familie veroorsaak nie, en het voorspel dat die wedstryd met 1-1 gelykop gaan eindig. Duncan se oudste seun, Darryn, het gesê hy wil liewer geen voorspelling waag nie, want dit kan dalk daartoe lei dat hy uit die huis geskop word. Maar sy jonger broer Wayde voel dat pa Duncan se span die punte broodnodig het. “Fôitog! Spurs need die punte. Ek sê 2-1 vir Spurs.” Volgens Desmond se seun Sieraaj is dit maar net oor pocket money dat Wayde dié besluit geneem het. Desmond se ander seun, Zunaid, wat ’n condi­tion­ing coach by AmaZulu is, het geskryf: “3-1 vir Maties. “Dis soos Conte (Tottenham Hotspurs) teen Arteta (Arsenal) met die verskillende styles van sokker. Transition football sal altyd bo uitkom in ’n stryd teen possession-based football.” Duncan het vol vertroue gesê hy verwag hy sal sy duck teen die Maties breek. “Ek gaan beslis my praatwerk op die veld doen,” het hy verder verduidelik. Desmond, die tweede jongste, het op sy beurt gesê: “Dit is altyd nice om teen Duncan te staan te kom. “Ons het ’n friendly rivalry. Tot dusver het ons reeds vyf keer swaarde gekruis en ek dink die score is 3-2 in sy guns.” Die twee broers se passie en liefde vir die “beautiful game” het nog nooit oor persoonlike glorie gegaan nie. “Die meeste van die tye wanneer ons saam is, praat ons net oor sokker,” het Desmond, die tweede jongste, bygevoeg. Die vyfde Crowie-broer is Barry.