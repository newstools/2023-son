HAAI, Sonlanders! Nee, kyk, daar bestaan geen twyfel by dié uncle dat Klaas Waterboer se tweede naam eintlik maar “Trouble” is nie. Charlotte skrik in die hospitaal wakker nadat pastor Manie haar oor die kop moes slaan uit vrees dat sy Klaas morsdood sou wurg. Aanvanklik onthou Charlotte niks van die voorval nie en Klaas en pastor Manie spin ’n storie aan haar dat sy van die water-lorrie afgeval en in haar besopenheid haar kop gestamp het. Charlotte sluk swaar aan dié storie, maar kan nie juis stry nie, want sy onthou dan niks. Maar net wanneer Klaas en pastor Manie dink hulle gaan met hulle liegstorie wegkom, sê die dokter aan hulle dat daar goeie nuus is: Charlotte se geheueverlies gaan binnekort iets van die verlede wees. Geniet nou die slothoofstuk van ELDRIDGE JASON se “Die Festive-verdwyning van Klaas Waterboer”. KLAAS is die volgende oggend vroeg by die Fraaiville-hospitaal. Charlotte moes die aand vir waarneming bly en sou die volgende dag ontslaan word. Hy wat Klaas is, het die vorige aand nie ’n oog toegemaak nie. Ook nie eens sy lippe aan ’n druppel drank gesit nie van kan worry. Want, as Charlotte onthou van presies hoe sy in die hospitaal opgeëindig het, is sy hele jaar in sy glory. Dan sal hy nie anders kan as om bos te los oor hoe hy by Lover’s Lodge beland het nie. Hoe hy Facebook-mal geraak en geglo het dat die Lovie met wie hy daar chat, ’n vrou is. Hy kon dit nie eens oor sy hart kry om die waarheid met pastor Manie te deel nie. Hy kon eenvoudig nie bely dat hy nie daar vir nice times was nie, maar eintlik daar deur “Lovie” en sy trawante gedump is nadat hulle sy swart Capitec-bankkaart leeggetrek het. Want sien, Lovie was toe nooit ’n girl nie, maar ’n scamster wat hom met die slapste riem gevang het. Hy het klaar besluit hy is kant en klaar met Facebook en watse gechat-goeters. Die lewe is vol skelms en soms weet ’n man nie eens meer wat skelm is en wat semels nie. Hy weet die hel gaan ’n veiliger plek vir hom wees as Charlotte die waarheid moet uitvind. Maar wat kan hy doen? Al sy planne het nie uitgewerk om sy dade te verbloem nie. Nie eens pastor Manie kan hom meer van hulp wees nie. Dié het na die dokter se onwelkome nuus gebrom dat die Bybelversie nou teen die muur is. En toe aangekondig dat hy van vandag af geroep is vir sendingwerk iewers diep in Afrika. Alles natuurlik om weg te kom voor Charlotte haar volle positiewe herwin en los hom wat Klaas is alleen agter om met elke sak patats in die landbou-sektor mee te deal. Klaas voel bewerig toe hy in die wagkamer op Charlotte sit en wag. ’n Nurse wat haar verbeel die hospitaal behoort aan haar, het hom vroeër kom sê Charlotte wag net op haar pille, dan sal hulle haar ontslaan. Toe hy wat Klaas is vra of dit regtig nodig is om Charlotte vir die hele 2023 te ontslaan, het dit gelyk of die nurse hom wou slaan. En hier sit hy nou op die harde bankie waarvan die verf afdop, en dink oor al sy sondes. Drank is lekker, hy kan nie stry nie. Maar die drank is nooit daar om hom uit te help uit die stront waarin hy hom nou bevind nie. “En as jy lyk of die wêreld op jou skouers sit?” Klaas skrik groot toe hy Char­lotte in ’n rolstoel voor hom sien sit. Hy was so diep ingedagte dat hy haar en die nurse nie sien nader kom het nie. ’n Vlietende oomblik wonder hy of sy permy in die rolstoel gaan wees. Wat hom egter diep bekommerd maak, is dat Charlotte met hom smile. Hy kan nie onthou wanneer laas sy met hom geglimlag het nie. Deur die jare was ’n glimlag en ietsie sags net beskore vir die dag wat hy gepay het. Agterna, as die debits klaar hulle vuilwerk in sy bankrekening gedoen het, was daai smiles en ietsie sags ook iets van die verlede — tot die volgende maand se payday. “Ons kan maar gaan,” sê Charlotte saggies en glimlag weer liefies. Sy kom stadig vanuit die rolstoel orent. Klaas vlieg van die bankie af op en help haar. “Dankie,” sê sy en glimlag weer alte liefies. Klaas kan nie anders as om te wonder of Delila ook so gesmile het voordat sy Simson se barbershop afgebrand het nie. Toe hulle by die huis kom, help Klaas sy vrou tot in die bed en gaan maak dan vir haar tee. Hy staan en worry, terwyl hy wag vir die ketel om te kook. Van ingedagte kan wees, verbrand hy amper sy vingers toe hy die kookwater in die koppie gooi. Dis met ’n bewende paar hande en gemoed wat hy die tee na Charlotte toe vat. Hy sit die tee op die bedkassie langs haar neer en is op pad om uit te stap, toe sy hom terugroep. Weer met daai smile op die gesig wat hom so onrustig maak. “Klaas, jy weet mos die Here het die waarheid lief, nè?” Die oomblik van waarheid het aangebreek, dink Klaas benoud. Hy gaan gone wees, vinniger as Nicolas Cage se 60 seconds. “’m... Hulle sê so,” antwoord hy vaag. “Nou, kan ek die waarheid met jou deel?” vra Charlotte. Klaas trippel ongemaklik rond. “’m... As jy so voel,” antwoord hy dan en sluk swaar aan die knop in sy keel. “Ek onthou alles,” sê Charlotte met ’n vroom uitdrukking op haar gesig. “’m... Alles?” vra Klaas onseker. Hier’s dit nou, dink hy. Sy laaste dag op aarde. “Ja, van hoe jy my gered het uit die kloue van pastor Manie toe hy in ’n waansinnige oomblik van dronkenskap my aangeval het. “Ek wou maar niks in die hospitaal sê nie, want ek soek nie die polisie involved nie. Die wiel gaan draai. Die wiel gaan nog vir daai valse pastoor draai. “In ’n oomblik van swakheid het ek ’n paar drankies gedrink, maar nie geweet pastor Manie gaan so violent uitdraai nie. Maar toe kom red jy my. Ek is jammer dat ek jou so teleurgestel het, my man.” Klaas staan ’n paar oomblikke daar met ’n mond vol tande. Dan skiet hy vorentoe, plak ’n soen op Charlotte se voorkop en sê: “All is fair in love and war. Maar jy moet nou rus.” Charlotte sug saggies en maak dan haar oë toe. Klaas sluip die slaapkamer uit. Kan jy nou meer? dink hy verwonderd. Daai hou teen die kop het Charlotte se memories omtrent gescramble. Kan jy dit nou oorvertel? Hy is dan sommer nou lus om dié goeie nuus met ietsie kouds te vier.