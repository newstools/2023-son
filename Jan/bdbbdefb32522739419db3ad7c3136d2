HAAI, Sonlanders. Ons skop dié week af met 'n splinternuwe verhaal uit die pen van Gwen Kordom. Sy noem dit “Haar naam is Lien.” Geniet nou gerus die eerste hoofstuk. TOE Lien Botha ontwaak, is dit donker. Iewers roep 'n voël na sy maat. ’n Koel wind roer deur haar donkerbruin hare. Haar hande soek op die grasvloer. Sy vat iets raak en ril. Dis die bak waarin hy vir haar die kos skep. Dis smetterig en die stank, wat in haar neus opslaan, laat haar byna kots. ’n Dier verdien beter behandeling as dit. Wat anders het sy verwag toe hy haar soos een in ’n hok toesluit? Is daar werklik hoop vir haar? Fanie is van die duiwel. Geen normale mens is in staat om so iets aan te vang nie. Hy het ’n skroef los. Loop seker met hierdie donkerte sy hele lewe lank rond. Sy moes haar mond gehou het. Sy het haarself ’n teiken gemaak met al die vrae. Nuuskierigheid was nog altyd haar probleem. Kyk waar het dit haar laat beland. Sy wonder wat Fanie ander oor haar verdwyning vertel. Nie veel as daar ’n soektog is nie. Sy het Fanie met iemand oor die foon daaroor hoor praat. Dalk lei hy hulle op ’n dwaalspoor. Laat hulle glo sy het weggeloop. Die plaas Soetrus, waarop sy grootgeword het, het ’n onheils-nes geword. Faan Visagie rol in sy graf oor die dinge waarmee sy enigste spruit hom besig hou. Iewers klink ’n geluid op. Lien sluk swaar aan die suur kos. Alhoewel sy dit haat, het sy geen ander keuse nie. Sy het die voedsel nodig. Vanaand is die aand wat sy uit hierdie onheilsnes ontsnap. Hoe lank hou Fanie haar al gevange? Kan dit ’n week wees? Dalk meer. Tyd het verlore gegaan. Die feit dat sy alles in die ondergrondse hok moet doen, vererger die situasie. Die stank van urine en ontlasting waarin sy slaap, het ondraaglik geword. Sy het nie ’n idee waarheen die donker tonnel lei nie. Sy weet wel van die een ingang, dalk is daar nog. Sy bevind haar egter steeds naby Soetrus. Sy ken die naggeluide. Ook die reuk wat daarmee gepaardgaan en die vorm van die sterre wanneer sy deur die selfgemaakte gat na die hemelruim staar. Wanneer Fanie terugkeer, moet sy weg wees. Hy is van plan om haar te verskuif na ’n plek waar niemand haar ooit weer sal kry nie. Sy lig haar oë opwaarts. “Ag, liewe Vader, wat sal van my word? Ontferm U tog oor my.” Toe die helfte van die kos in haar lyf is, sukkel Lien op. Beur haar lyf deur die gat en sluip dan die donker tonnel in. JANNEMAN Botha hou nie van hierdie aapstreke waarmee Lien besig is nie. Hy beraam planne om haar te sien, dan speel sy wegkruipertjie. Laat wag hom soos ’n drol. Dis hoe hy ’n week gelede gevoel het. Toe dinge normaal was en Lien nie soos ’n groot speld verdwyn het nie. Lien is onvoorspelbaar. Haar wispelturigheid kos hom elke dag ’n grys haar, maar dis juis dit wat hom verlief het op haar. Lien. Die jong vrou, wat sy lewe te pletter geloop het en hom sy hele lewensbestaan laat bevraagteken. Oor haar gevoelens twyfel hy. Sy speel met hom. Laat hom verdrink in hul liefdespel om hom ? dag later soos ’n stopstraat te ignoreer. Net sodat sy tyd vir haarself kan hê. Lien se enigmatiese persoonlikheid dryf hom na waansin. Martha, sy vrou, het skaars daardie uitwerking op hom gehad toe hulle begin uitgaan het. Daarom is sy salig onbewus van hy en Lien se liefdesverhouding. Of dis wat hy glo. Hy weet op die plaas loop stories op hul voete. Martha het hom egter nog nooit daaroor gevra nie. Vir haar bly Lien die kind wat sy een wintersnag op die buitestoep gevind het. Iemand het die kleuter van vier met ’n nota gelos: “Kyk asseblief mooi na haar. Haar naam is Lien.” Een wat natuurlik kennis gedra het van Martha se kinderloosheid. Hy en Martha het besluit om haar aan te neem toe haar regte ouers nie opgespoor word nie. Toe Lien in ’n jong vrou ontluik, het hy hom probeer blind staar daarteen. Dit was moeilik, veral toe hy met wellus na haar begin staar. Hy is nie trots op homself nie. Sy is wel twintig, maar steeds ’n kind. Hy is twintig jaar ouer. Hy het haar ook van haar maagdelikheid ontneem. Nou is sy weg en ’n deel van hom voel verantwoordelik vir haar lot. Dalk is dit hul straf. Wat as sy weggeloop het? Die stories oor haar en Jakkie wil hy nie glo nie. Lien is lief vir hom en het belowe om met hom te trou as Martha nie meer daar is nie. Daar was ’n soektog. Kilometer op kilometer grondpad is gefynkam. Toe die res tou opgooi, het hy aangehou. Plaaspaaie oorkruis gery en die veld snags alleen getrotseer. Hy voel onrustig. Asof hierdie massiewe swaard oor sy kop hang. Dan is daar Fanie. Die eienaar van Soetrus. Toe Fanie Viljoen se pa ses maande gelede gesterf het, was dit die begin van ’n nuwe era vir Soetrus en sy werkers. Janneman kon sy pos as plaasbestuurder behou. Hy weet Fanie het hom nodig vir die veeboerdery. Sonder Janneman is Fanie verlore. Dat ’n goeie seunskind so sleg uitdraai. Ten minste los Fanie die besluite oor die boerdery in sy hande. Geeneen het ’n idee wat in Fanie se kop aangaan nie. Daar is sprake van dwelms. Waarmee Fanie ookal besig is, Janneman hoop van harte Lien is nie betrokke nie. Hy het al gesien hoe Fanie na haar kyk. Janneman, blind van jaloesie, het ’n waarskuwing aan Fanie gerig om nie naby Lien te kom nie. So, hy is seker dat Lien se verdwyning niks met Fanie te doen het nie. Hy draai teësinnig sy kop toe daar na hom geroep word. Dis Martha. Hy het ure gelede op die stoep kom sit. Tyd het verbygegaan en hy het dit nie agtergekom nie. Toe Martha voor hom kom staan, weet hy instinktief daar is fout. “Jy moet maak dat jy by die ou erf uitkom,”sê Martha uitasem. “Hoekom?” vra Janneman met ’n bonsende hart. “Daar is nuus oor ’n liggaam wat daar ontdek is. Jy moet gaan kyk of dit nie Lien is nie. Ag, Vadertjie, help ons tog.” Voor Janneman kans kry om oor die skok te kom, sien hy hoe sy vrou op die vloer in ’n hopie neerstort. LIEN sien ’n ligstreep aan die einde van die lang tonnel. Iewers registreer iets in haar brein. Dit moet die manier wees hoe Fanie sy smokkelary uitvoer. Sy nader die uitgang stadig. Steek haar kop uit en loer oor donker vlaktes wat voor haar uitstrek. Sy wag op ? geluid om aan te dui dat iemand daar iewers skuil, maar daar is niks. Met wydgesperde oë hardloop Lien die donker veld in. Takke kraak en klippe spat, maar sy hou aan hol. Haar bene knak skielik en sy tref die grond met ’n slag. Toe lê en wag sy dat die dreunende voetstappe haar inhaal.