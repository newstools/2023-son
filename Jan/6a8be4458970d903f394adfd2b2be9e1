IMPI Visser is ten volle bewus van die uitdagings wat die naweek op die Blitsbokke wag. Dit is wanneer die Springbok-sewesspan in die toernooi in Hamilton in Nieu-Seeland in aksie gaan wees. Afgesien van ’n paar beseerde spelers, sal die Suid-Afrikaners sonder die uitgetrede Branco du Preez, asook JC Pretorius, Muller du Plessis en Sako Makata wees, wat almal na XV’s oorgeskuif het. “Ons het ’n paar gereelde spelers verloor, so dit is belangrik dat ons die jong ouens vinnig op dieselfde bladsy kry,” sê Visser. Hy vorm saam met Siviwe Soyizwapi, Zain Davids, Ryan Oosthuizen en Selvyn Davids, deel van die ervare kern van die span. “Gelukkig is die jonger ouens baie opgewonde, en hulle bring ’n ander energie na die span, so dit gaan interessant wees om te sien waarmee hulle dié naweek mee vorendag kan kom. “Dit (Hamilton) is ’n moeilike toernooi as jy die 11-uur tydsverskil in ag neem. So dit is belangrik om ouens te hê wat weet hoe om hierdie toer aan te pak. “Ons het ’n paar ervare ouens wat alles daarvan weet, insluitend coach Philip (Snyman). Ek dink dit help om daardie ouens hier te hê, om die jonger spelers te lei en hulle touwys te maak, sodat hulle makliker in hierdie nuwe tydsone kan aanpas. Die atmosfeer sal wonderlik wees, maar dit is altyd moeilik om so ver oos te kom speel. Ons sien uit na die uitdaging.”