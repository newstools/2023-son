AS JY nog altyd onbekend is met die gewilde 2020-song “Wikkel, Wikkel”, dan het jy seker onder ’n rots geleef. Die song, geskryf deur die musieksensasie RJay en LK, was ’n feestelike treffer in ’n jaar wat ons dit die nodigste sou kry, want net ’n paar maande later was ons almal in lockdown. Gedurende hierdie tyd was TikTok die ontsnapping. RJay glo dat dié sosiale-media-platform net was wat hulle nodig gehad het om hulself aan te dryf, en vandag is hulle allesbehalwe ’n one-hit wonder. Die groep het sedertdien talle songs uitgereik oor die laaste paar jaar, insluitend die mees onlangse, “Festive Elif” en “Kuier Leier”, en die beats laat almal dans. RJay, ’n boorling van Wellington, sê verlede jaar was nogal ’n suksesvolle jaar vir die groep, in ag genome hoe hulle musiek mense laat dans met goeie rede. Hy sê dit was van die begin af die groep se bedoeling om musiek te skep wat mense aan die beweeg sal kry. “Voorheen het niemand in ons dorp regtig die aksiemusiek gemaak wat ons maak nie, waar jy jou lyf beweeg na die instruksies van die song. So, ons het ’n mark geïdentifiseer en dinge anders gedoen. “Ons was sedert begin Januarie tot einde Desember byna elke naweek uitgeboek. “Ons het baie mense ontmoet, baie nuwe plekke gesien en klein dorpies besoek. “Wat vir my uitgestaan het, is dat ons baie liefde van die mense ontvang het, dit was duidelik aan die manier waarop hulle ons verwelkom en behandel het. Hoogtepunte “Dit was ’n algehele lekker ervaring om tussen die mense in die kleiner dorpe te wees,” het hy verduidelik. Behalwe om musiek te maak, het die groep humanitêre werk in die Noord-Kaap gedoen deur kospakkies af te lewer aan diegene wat dit broodnodig het, iets wat hy as een van hulle hoogtepunte beskryf. “Toe is ons vir die eerste keer ooit oor die grens. Ons het ’n paar shows in Namibië gaan doen, en dit was nog ’n hoogtepunt vir my,” deel hy. Die sanger loof ander bruin kunstenaars soos die Temple Boys en Early B, wat ’n pad vir hulself gebaan het deur uniek te wees en vermaak aan ons bruin gemeenskappe te verskaf. “Die deur staan nou wawyd oop vir talent. “Dis lekker om te sien hoe hierdie kunstenaars hulle uniekheid na die tafel toe bring. “Hoe meer uniek jy is, hoe ’n groter kans het jy om vorentoe te beweeg.” Hoewel daar baie verwagtinge is om te sien watter groot songs die groep hierdie jaar gaan uitbring, sê RJay dat die toekoms ook vir hulle onbekend is. “In hierdie stadium is daar baie dinge wat ons oorweeg. Doen ons ’n musiekvideo? Of werk ons aan ’n album en skryf meer musiek? “Ons sal net wag totdat die kreatiewe juices vloei en kyk wat kom daaruit kom.”