ROSCOE Pekeur se besluit om na Amerika te verkas beteken nie die einde van sy Power Punch-boks­promosie nie. “Nee, natuurlik nie. Ek sal nooit my boksers in die bos gooi en net so van hulle wegstap nie. “Alles gaan voort soos normaal. “Ek los my boks in die bekwame hande van my vriend JR Esterhuizen, wat vir die volgende twee jaar na my boksers en events sal omsien,” sê Pekeur. Esterhuizen is ’n voormalige vleuel van die Lions en deesdae in beheer van die Maties se gimnasium. “Ek gaan vandeesmaand ál vier my tournaments se proposals neerskryf en dan begin reël vir die venues en borge. “Al wat JR dan moet doen, is om die boksers te laat inskryf. “Ek sal nooit die boks netso laat doodgaan as ek weg is nie. “Dis belangrik vir my om die Power Punch Promotions se standaard in amateur-boks te behou en daarop te bly verbeter.” Pekeur sê die Maties se toernooi is einde Maart en hy wag net om die datum te finaliseer. “Dit kan ’n lekker grote wees, dié,” sê hy baie opgewonde. “Dan is daar nog die Sekondêre Skool Ashton se toernooi wat waarskynlik in Augustus sal plaasvind. “Die gewilde Worcester- toernooi is in Desember en kan weer vir spogvertonings sorg. Kans “Dan het ek mos vir Kleinmond ook ’n toernooi be­lowe. “Ek sal maar hoor of JR kans sien daarvoor. “Anders kan hy maar net ’n oefenkamp aanbied soos wat ons verlede jaar gedoen het. “Dit was ’n groot sukses,” het Pekeur bygevoeg.