DIE langverwagte tweede seisoen van die M-Net-reeks Lioness het dié week begin. Diegene wat die eerste seisoen gekyk het, sal onthou hoe goed die reeks was met ’n storielyn wat jou op jou tone hou. Die reeks volg die lewe van Samantha Hugo (Shannon Esra), ’n ma van drie jong kinders, wat aangekla word van bedrog ná haar man, Adrian Hugo (Jacques Bessenger), se dood. Sy is gevolglik tot agt jaar agter tralies gevonnis. Nadat sy haar vonnis uitgedien het, probeer sy opmaak vir die tyd wat sy met haar nou baie ouer kinders gemis het. Sy probeer terselfdertyd haar naam skoon kry, maar ontdek haar man was nooit dood nie. In die laaste episode konfronteer Samantha en haar seun, Liam (Joshua Eady), vir Adrian, wat daartoe lei dat hy “deur sy seun” geskiet word. Raaisels Die tweede seisoen beloof om ook ’n rollercoaster-rit te wees met baie meer opwinding. Shannon sê daar is nou nuwe raaisels wat opgelos moet word. “Basies is dit soos om ’n legkaartstuk bymekaar te sit wat voortdurend beweeg. Vir elke regte besluit wat ons neem, neem ons nog twee verkeerde besluite.” Natasha Sutherland, wat haar rol as Megan hervat, voeg by: “Seisoen 2 is soos seisoen 1, maar op ste­roids.” Die storielyn sluit in wraak, ontvoering, waaksaamheid en ander misdade wat gepleeg is om vorige misdade te cover. Intussen kom die leeuwyfie in Sam uit wanneer dit by haar kinders kom. Daar is ook ’n paar nuwe gesigte, wat Max (Carl Beukes), Kevin (Ayden Croy) en Vera (Vinette Ebrahim) insluit.