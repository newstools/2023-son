DIT gaan nog maar hectic in aanloop tot Dinsdag se openingswedstryd in die SA20-reeks op Nuweland tussen MI Cape Town en die Paarl Royals, maar verwag krieket-vuurwerk vanaf die eerste bal. Dit is die waarborg van Rashid Khan, kaptein van MI Cape Town en sy eweknie, Dawid Miller van die Paarl Royals. Maar ofskoon Khan, wat ook Afghanistan se nasionale kaptein in al drie formate is, sê hy benader sake maar rustig, is hy maar net beskeie oor die oorvloed van top-guns wat hy in sy arsenaal het om die Royals op Nuweland te kan troef. Die MI’s se bestuur gaan egter later Dinsdag ’n besluit neem of hy een van sy top-boulers, Kagiso Rabada, reguit van die vliegtuig af sal kan inspan. “Dit sal grootliks afhang van hoe Kagiso daaroor voel. Maar op die stadium sal ek verkies hy moet rus,” sê Khan. Rabada was lid van die Proteas-span wat in drie toetse teen Australië gespeel het. Maar behalwe vir Rabada beskik Khan-hulle oor die talente van Engeland se Sam Curran, Liam Livingstone en Jofra Archer. Dan is daar ook Suid-Afrika se 19-jarige kolfsensasie, Dewald Brevis, wat verlede Oktober 162 van net 57 balle in ’n SA T20 Challenge gemoker het. En hoewel Die Royals se Miller maar ’n groentjie is as dit by kapteinskap kom, is hy omring met ervare manne soos Eoin Morgan en Jos Buttler, wat albei reeds ’n World Cup gewen het. Buttler het verlede jaar Engeland tot sukses in die T20 World Cup in Australië gelei. Morgan was vyf jaar gelede aan die stuur toe Engeland as die World Champions oor 50- boulbeurte gekroon is. “Dit maak mos net sin dat ek op die vaardighede en ervaring van spelers soos Morgan en Buttler kan staatmaak. Hulle is spelers van wêreldgehalte. Dit is waarom ek vol vertroue is dat ons sukses in die toernooi kan behaal,” sê Miller. Miller self is ook ’n reuse- wedstrydwenner en het die Gujarat Titans verlede jaar met sy kolf tot sukses oor die Rajasthan Royals gedra in die Indian Premier League (IPL). Vermag Die ironie is die Rajasthan Royals ook die eienaars van die Paarl Royals is Hulle is ook die wenners van die eerste IPL wat in 2008 gehou is. En kan hulle ook die eerste wenners van die Suid-Afrikaanse internasionale kitsreeks word, is aan Miller tydens ’n perskonferensie gister gevra. “Dit was onder bespreking gedurende een van ons spanpraatjies. Maar daar is geen druk op my en die span om dit te kan vermag nie. “Een ding is egter gewis, ons is doelgerig om die toernooi te wen.” Die wedstryd begin om 17:30.