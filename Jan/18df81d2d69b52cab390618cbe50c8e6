DIE Australiese Ope-tennistoernooi kan maar gereed maak vir ’n nuwe kampioen in die mansafdeling. Dít nadat dié Grand Slam sy eerste skok opgelewer het toe Rafael Nadal op dag twee in Melbourne in skoon stelle deur die Amerikaner Mackenzie McDonald uitgeskakel is. McDonald het net meer as twee en ’n half uur nodig gehad om Nadal met 6-4, 6-4, 7-5 te klop. Nadal het verlede jaar se toernooi gewen, maar het in Australië opgedaag as ’n speler wat nog soek na sy beste peil hierdie seisoen. Dit is nou die Spanjaard se derde nederlaag in vier wedstryde vir die nuwe seisoen. Hy het albei sy wedstryde as lid van Spanje se United Cup-span verloor. Nadal het besluit om nie aan enige van die ander voorbereidingstoernooie in Australië te speel nie om op sy eie te oefen en aan sy spel te werk. In Maandag se eerste ronde van die Australiese Ope het Nadal gesukkel om die Brit Jack Drape ore aan te sit. Daar was egter die hoop – veral onder sy ondersteuners – dat dié taai wen die katalisator sou wees vir Nadal om sy beste tennis op te dis. Niemand het egter die jong McDonald in Dinsdag se ontmoeting hiervan gesê nie, met dié jongeling wat geen kanse aan sy meer ervare en 22-malige Grand Slam-kampioen gegee het nie. Dit blyk of Vader Tyd ook stadig maar seker besig is om Nadal in te haal, hoewel hy in die ouderdom van 36 nog nie aangedui het of dit nou sy tyd is om hom by Roger Federer en die afgetreedes aan te sluit nie. Intussen sal McKenzie nou in die derde ronde teen sy landgenoot, Francis Tiafoe, te staan kom. Tiafoe het ook ’n gemaklike oorwinning verseker deur China se Juncheng Shang met 6-4, 6-4, 6-1 te klop.