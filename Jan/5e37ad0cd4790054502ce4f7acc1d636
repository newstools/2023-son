CLERMONT het besluit om sy coach, Jono Gibbes, te fire. Dit kom op die vooraand van Saterdag se Champions Cup-kragmeting teen die Stormers in die Cape Town Stadium. Die tweemalige Top14-kampioen het ’n vernederende tuisnederlaag van 29-44 teen Leicester Tigers in die Champions Cup gely. Die Franse klub se bestuur het dié nederlaag teen Leicester as die laaste strooi beskou. Die 45-jarige Gibbes, voormalige Nieu-Seelandse losvoorspeler, is die trekpas gegee ná minder as twee jaar in beheer van die span. Jean-Michel Guillon, die president van die klub, het hierdie besluit geneem ná wat ’n swak seisoen vir die voormalige reus van Franse rugby beskou word. Stryd Clermont is tans in die 10de plek in die Top14 en staar ’n opdraande stryd in die gesig om vir die uitklop-fase van die Champions Cup te kwalifiseer. Die klub het in ’n verklaring gesê: “Weens herhalende probleme rakende die speelstyl en die posisie van die klub in die Top14, sowel as die Champions Cup, het die president besluit om Jono Gibbes van sy verantwoordelikhede te onthef.” Die driemalige naaswenner van die Europese Champions Cup, sê die verdedigingsafrigter, Jared Payne, sal op ’n tussentydse basis by Gibbes oorneem vir die game in die Moederstad die naweek. Payne het in sy speeldae 20 keer vir Ierland uitgedraf Clermont se enigste oorwinning in hul laaste vyf games was toe hulle die Stormers verlede jaar op 10 Desember in Frankryk met 24-14 geklop het. Payne sal Saterdag seker maak dat sy span wen om enige hoop lewend te hou om die uitkloprondes te haal. Volgens die koerant L’Équipe gaan die voormalige Bordeaux-Bègles-afrigter Christophe Urios glo as Gibbes se langtermyn plaasvervanger aangewys word. Die 57-jarige Urios is verlede November deur Bordeaux-Bègles afgedank. Gibbes het ’n onstuimige tyd by Clermont trotseer. Dit kom nadat Clermont staatmakers soos die skrumskakel Morgan Parra en die losskakel Camille Lopez, laas seisoen verloor het. Clermont gaan ook die dienste van sy sterspeler, Damian Penaud, verloor. Die Franse vleuel sal aan die einde van die seisoen by Bordeaux-Bègles aansluit.