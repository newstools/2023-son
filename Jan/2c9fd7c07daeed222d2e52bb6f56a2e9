DIE vermeende parlement-brandstigter, Zandile Christmas Mafe, was “onbekwaam” om daardie oortreding te pleeg. Dit was Vrydag die mening van Mafe se lawyer, Luvuyo Godla, nadat sy kliënt weer versuim het om in die Kaapse hooggeregshof te verskyn. Die staatsaanklaer, adv. Mervyn Meningo, het aan regter Mokgoatji Dolamo gesê Mafe het vroeër Vrydagoggend geweier om sy sel in die Pollsmoor-gevangenis te verlaat. Nie eers ’n senior beampte by die tronk kon Mafe oorrreed om sy voorverhoor konferensie by te woon nie, het Meningo gesê. Godla het aan Dolamo gesê die verdediging beoog om ‘n aansoek te bring om Mafe vir sielkundige evaluering te verwys. Die regter het geantwoord as hy dié aansoek goedkeur sal hy verkies dat Mafe by die hof teenwoordig moet wees wanneer hy sy besluit maak. Want dié verwysing raak Mafe se grondwetlike regte. Godla het buite die hof gesê hy hou nog vol dat Mafe onskuldig is. Hy sê verder: “Ek dring steeds daarop aan my kliënt is innocent. Ek kan egter nie verder in detail gaan nie, hoewel ek meer feite tot my beskikking het. “My kliënt was onbekwaam om daai spesifieke misdaad te pleeg. “Ek is al ’n lawyer vir baie, baie, jare – sowat twee dekades nou. Ek weet daar is sekere dinge wat jy as ’n lawyer nie oor jou jou kliënt sê nie. “Jy moet altyd jou kliënt se weergawe aanvaar en as daar ’n verskillende weergawe is, moet jy vir die bewyse wag.” Die saak is tot 10 Februarie vir verder voorverhoor uitgestel en hopelik gaan Mafe wel by die hof wees.