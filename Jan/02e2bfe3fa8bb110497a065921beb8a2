DIE polisie in die Wes-Kaap wat veg vir ’n misdaadvrye gemeenskap, het lede van die publiek bedank vir die rol wat hulle speel om kriminele aktiwiteite aan die polisie te rapporteer. ’n Polisiewoordvoerder, Ndakhe Gwala, sê die tip-offs dra by dat dwelms en onwettige vuurwapens van die strate verwyder word. Gwala sê lede van Milnerton se misdaadvoorkomings-eenheid het Dinsdag inligting ontvang van ’n verdagte voertuig in Parklands, Kaapstad. Gearresteer “Lede het die voertuig deursoek en op tik en kokaiën van R500 000 en kontant afgekom. “Twee verdagtes van 37 en 45 is gearresteer en sal in die Goodwood-hof verskyn.” Gwala sê in ’n ander voorval het lede van die afdreiging-taakspan gekeer dat ’n huisbraak voortgaan. “Lede was Maandag besig met patrollies in Harare, Khayelitsha, toe hulle hoor van ’n inbraak wat besig is om te gebeur in Hambastraat, Harare. “Die polisie het twee verdagtes gearresteer en beslag gelê op ’n gaspistool, koeëls en tik.” Hulle sal in die Khayelitsha-landdroshof verskyn.