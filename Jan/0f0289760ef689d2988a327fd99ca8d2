DIE Wes-Kaap se Southern Superstars moet as die gunsteling beskou word vir die 16de weergawe van die Cubs-week-toernooi. Dié jaarlikse skouspel van die land se beste jong krieketspelers vind soos gebruiklik in Stellenbosch plaas. Dit begin Donderdag op die sportterrein van die Universiteit Stellenbosch. Dié span wat deur een van die land se beste junior krieket-coaches, Graham October, afgerig word, is gelaai met spelers van die Westelike Provinsie wat die onlangse Khaya Majola-week van Cricket South Africa oorheers het. Merk Die Southern Superstars bestaan uit spelers van die WP, Boland en die Suidwestelike Distrikte. Daar is egter geen spelers van die SWD nie. Abdallah Bayoumy van die WP wat sy merk tydens verlede jaar se toernooi gemaak het, het weer die span gehaal. Hy het vroeër in die seisoen ook die WP se senior span gehaal wat aan die T20 Challenge deelgeneem het. Juan James, wat as die SA Skole-kaptein aangewys is, en die 2022 Khaya Majola-week Speler van die Toernooi, Bongile Mfunelwa, is onder die top-spelers in die span. SOUTHERN SUPERSTARS-span is:  Meeka-Eel Prince (WP), Mahir Joseph (WP), Gysbert Wege (Boland), Thando Prusent (Boland), Juan James (WP), Bongile Mfunelwa (WP), Cormey van de Watt (Boland), Abdallah Bayoumy (WP), Liyema Waqu (WP), Riley Norton (Boland), Callen Larkin (WP), Sange Mbuto (WP), Raees Salie (WP). Bestuur: Coach: Graham October; Assistent: Roger Telemachus.