ORAL in Suid-Afrika, nooit baie vêr, is daar ’n vriendelike Spar, al is jy waar... Die geklingel van dié advertensie het lankal uitgedoof. ’n Oompie van Bangladesj smous nou in die sakegebou waaruit nostalgie drup. Lank voor dié gebeurtenis het die eindfluitjie van ekonomiese en maatskaplike agteruitgang reeds vir die dorpie Touwsrivier geblaas. Dit was toe Spoornet sy sakebedrywighede gestaak het en honderde werkers, uittree-pakkette moes aanvaar het. Byna niks herkenbaar het oorgebly van wat eens ’n spoggerige stasie en bedrywige treinwerf was nie. ’n Seer herinnering dat die naelstring wat eens aan die spoor-maatskappy verbind was, is ’n stoomlokomotief op uitstalling in die Gideon Joubert Park. Werkloosheidsyfer In DJ Opperman se digbundel, “Komas uit ’n bamboesstok”, word geskryf ná sy wonderbaarlike herstel van lewer-versaking, dig hy oor die dorp. In “Touwsrivier” (bl. 63) skryf hy oor “Oom Loko” se gehoes en proes voor dit vir die “Grand Finale” binnekom en die “masjinale (wat) rus in roes”. Met die werkloosheidsyfer wat die hoogte ingeskiet het moes die meeste besighede hul deure sluit. Die Sakekamer het ophou bestaan. Maar, die wiele van die dorp se ekonomie kan egter weer begin draai, meen Randall Noble, voorsitter van die Touwsrivier Black Business Forum (TBBF). Hulle is ’n jaar gelede deur ’n groep entoesiastiese entrepreneurs gestig, wat die plek weer op die map wil plaas. Twee weke gelede het die TBBF, tydens ’n spoggeleentheid, sy eerste bestaansjaar gevier. Noble glo die gety is besig om te draai en die dorp se ekonomie sal weer soos ’n “Kaapse Skeepswerf” bedrywig raak. Maar om nóú vir hart en siel te sorg, klim honderde mense daagliks agterop ’n trok om in die wingerde en pakstore van die Hexriviervallei naby De Doorns te gaan werk. Dis dié stormloop vir brood wat hulle wil verander, sê Noble. Dit beteken dat individue, privaat-en staatsmaatskappye in die dorp moet belê om dit ekonomies werkbaar te maak. Van die rolspelers was teenwoordig: plaaslike regering en ’n lid van die provinsiale wetgewer, openbare werke, die regering se kommunikasie en inligtingstelsels (GCIS), departement landbou, oorsese sakemanne en ’n eiendomsontwikkelingsmaatskappy. Dit blyk egter dat daar steeds ’n klomp “stuurmanne” aan wal staan, want hulle dink die TBBF bou ’n Titanic wat ’n ysberg gaan tref, het Noble sommige individue se houding beskryf. Wyksraadslid Russel Johnson spog egter dat daar vir die eerste keer ’n werkbare ekonomiese herstelplan aan die Breedevallei-munisipaliteit voorsien is. Inwoners hou nou asem op dat die plaaslike ekonomie sal herstel en genoeg werk sal skep.