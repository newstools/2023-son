HAAI, Sonlanders! Charlotte konfronteer Klaas en pastor Manie wat dan ewe lekker sit en afkoel. Charlotte raak so kwaad oor al die drama wardeur Klaas haar gesit het, dat sy op hom afstorm en hom begin wurg. Net toe Klaas dink sy ticket hel toe is geboek, slaan pastor Manie vir Charlotte met ’n empty oor die kop, en sak sy leweloos grond toe. Is daar dan nou moord op Klaas se festive-brood? Geniet nou die voorlaaste hoofstuk van ELDRIDGE JASON se “Die Festive-verdwyning van Klaas Waterboer”. TOE Charlotte wakker skrik, lê sy in ’n hospitaalbed, omring deur meestal vreemde gesigte. Hier en daar maak sy uit dat elkeen van die mense besig is om ’n gebed op te sê vir haar. Vir ’n wyle wonder Charlotte opgewonde of sy dalk in die hemel is, maar dan, met ietwat van teleurstelling, herken sy die cheap linne van Fraaiville se provinsiale hospitaal. En die gesig van Klaas wat so middel in die koor ook kliphard aan’t bid is. Dít laat Charlotte besef dat sy nie in die hemel is nie, want daar is nie ’n way hoe Klaas ooit hemel toe sal gaan nie. Nie eens as Goeie Vrydag op ’n Sa’rag val nie! Sy probeer haar uit die bed uit lig, maar voel kragteloos. Haar kop pyn ’n helse hou, so asof iemand haar bokveld toe wou slaan. Dit voel of die knop van alle knoppe verwoed teen haar kop klop, maar haar hele lyf voel so seer dat sy nie eens ’n arm kan lig om teen haar kop te voel nie. Sy maak haar mond oop om iets te sê, maar haar keel voel krukdroog. So droog soos ’n snytjie brood as die festive-geite tot ’n einde gekom het en die yskas net vol bottels water is. “Sy is besig om by te kom! Glory!” hoor sy Klaas skree. Charlotte frons pynlik. Iets maak nie vir haar sin nie. Klaas ... van wanneer af is hy so volgepomp met kerk-gedagtes? Dan verskyn ’n ander bekende gesig voor haar: pastor Manie. Die teenwoordigheid van haar herder laat haar meer gerus voel, maar iets pla haar: Hoe de hel het sy in die hospitaal gekom, of ... Dit is ’n gedagte wat Charlotte diep worry, maar sy kan nie anders as om te wonder of sy in die hel is nie. Kyk, Klaas was maar nog altyd ’n voorkeur-kandidaat om as een van die duiwels se wyksraadslede te dien, en sy het haar vermoedens oor pastor Manie gehad. Die man wat immers meer liefde vir geld as vir sy medemens het. “Liefie, is jy orrait?” hoor sy Klaas vra. Hy klink genuinely bekommerd oor haar. Gewoonlik as hy haar “liefie” noem, dan is dit oor hy drankgeld by haar wil bedel. “Liefie, praat met my. Hoe voel jy, my liefie?” Dit is een liefie te veel na Charlotte se sin. Sy raak aan die skel, maar in haar eie ore klink dit na net een lang en uitgerekte geroggel. Vir die eerste keer vandat sy hom in al die jare ken, kan Klaas sy verstand gebruik en skink hy vir haar ’n glas water. Sy drink die water gulsig en toe sy haar mond afvee, merk sy op dat al die mense nou weg is. Dis net Klaas en pastor Manie in die vertrek. “W-ww-aar is almal dan nou?” vra sy in ’n krakerige stemtoon. Klaas en pastor Manie loer vinnig na mekaar en dan sak Klaas af: “Watter mense?” “Die mense wat hier saam julle gestaan en bid het,” antwoord Charlotte half vererg. Dan, voor Klaas kan antwoord, vra sy: “Wat soek ek hier? Dit moet erg wees as pastor vir my moes kom bid.” Weer loer Klaas en pastor Manie vinnig na mekaar. “Toe, toe,” sê Charlotte ongeduldig. “Dis nie nodig om die waarheid van my weg te hou nie.” “Onthou jy dan niks nie?” vra Klaas. “Niks — soos in niks?” “Hoeveel niks kan in niks wees?” kap Charlotte terug. Klaas draai na pastor Manie, wat aanmoedigend knik. Klaas maak dan keel skoon, voordat hy praat. “Vrou, daar is nie ’n ander way om dit te sê nie: Jy het van die lorrie afgeval.” “Watter lorrie?” vra Charlotte heel confused. “Ek werk dan nie op ’n plaas nie; so, van watter lorrie sou ek dan nou afgeval het?” Klaas grinnik ongemaklik. “Die water-lorrie, my ’n ... lief. Water-lorrie. “Ná jare op die straight en narrow het jy die festive mos afvallig loop staan en raak. “Die een na die ander six-pack ciders mee huis toe gekom en gister het jy heel uitgehaak en vir jou ’n bôrrel Red Heart gekoop.” “Red Heart watse goeters?” vra Charlotte. “Dis snaaks, ek onthou dan niks van hierdie suipery nie. Ek ruik nie eens na drank nie, nie eens op my asem nie.” “Hulle het alles uit jou uitgepomp, suster,” sê broer Manie vinnig. “Alles tot op die reuk. “Prys die Here vir die slim mense van vandag wat selfs ’n masjien het waar die drankreuk uit jou gepomp kan word. Maar ongelukkig nog nie ’n masjien wat die dranklus uit ’n mens kan pomp nie maar dis op pad, halleluja!” “Amen,” beaam Klaas so half onseker van sy amen-timing. “Suster, in u beskonke toestand het u teen u kop geval van nie wou toelaat dat broer Klaas u bed toe vat nie.” “Dit klink nie reg nie,” antwoord Charlotte fronsend, “Klaas het my nog nooit bed toe gevat nie. In fact, ons slaap nie eens in een be—” “Salig is dié wat nie hulle herder se woord in twyfel trek nie,” val pastoor Manie haar egter in die rede. “Rus nou, suster. U sal nie weet hoe verlig ons is dat u aan die herstel is nie. Rus ...” Charlotte wil teen die karre skop, maar die energie om dit te doen, ontbreek. Sy maak haar oë toe en hoor hoe Klaas en broer Manie haastig uit die vertrek stap. Dan oorval die slaap haar ... Buite die hospitaalkamer is Klaas Waterboer en broer Manie ewe verlig. “Glory, glory, sy kan niks onthou nie,” sê Klaas. “Dit is toe so soos die dokter gesê het,” sê broer Manie met ’n breë smile op sy gesig. “Klaas, ek kan jou nie sê hoe verlig ek is nie. Ek... weet jy, ek het nie bedoel om haar so hard te slaan nie, maar as ek niks gedoen het nie, was jy vandag ’n lyk wat sterk op pad na Lucifer se kraal toe was.” Klaas staar lank na pastor Manie. “Wie sê nie vir pastor ek sou net gegaan het om dinge gereed te maak vir jou koms nie?” Pastoor Manie trippel ongemaklik rond. Dan, tot sy groot verligting, sien hy die dokter in hulle rigting gestap kom.