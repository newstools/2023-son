EBEN Etzebeth is Dinsdag as Suid-Afrika se Rugbyspeler van die Jaar vir 2022 aangewys. Dit kom ná ’n rits uitstekende vertonings deur die ervare Springbok-slot verlede jaar. Canan Moodie het die Jong Speler van die Jaar-toekenning gewen en Nadine Roos het met die louere as die Springbok Vrouespeler van die Jaar weggestap. Die 31-jarige Etzebeth het sy toetsbuiging in 2012 gemaak en in Julie sy 100ste toets teen Wallis gespeel. Hy het die toekenning vir die eerste keer verdien nadat hy in 2021 net-net teen die Springbok-kaptein Siya Kolisi verloor het. Verlede seisoen was die hemelbesem-slot egter ’n ster in die Groen-en-goud, saam met mede-benoemdes vir die top-toekenning in Kolisi, Lukhanyo Am, Kurt-Lee Arendse en Frans Malherbe. Moodie, wat verlede jaar as 20-jarige sy Springbok-debuut met ’n puik drie teen Australië in Sydney gevier het, is as die Jong Speler van die Jaar aangewys. Hy is voor Sacha Feinberg-Mngomezulu, Jaden Hendrikse, Evan Roos en Henco van Wyk genomineer. Dit onderstreep die ryk aar van talent wat tans in Suid-Afrika deurkom. Nadine Roos het haar veelsydigheid in 2022 beklemtoon toe sy vir beide die nasionale XV- en sewesspanne in twee Wêreldbeker-toernooie geskitter het. Sy is beloon vir haar briljante vorm deur ingesluit te word in die Wêreldrugby-droomspan ná die RWC-sewesreeks in Kaapstad in September. Die ander benoemdes was die 2021-wenner Lusanda Dumke (flank), asook die agtsteman Aseza Hele, wat die toekenning in 2019 gewen het.  Die middelveldsterre Zintle Mpupha en Aphiwe Ngwevu was ook benoem. Die hardwerkende voorspeler JC Pretorius het die toekenning vir Springbok Sewesspeler van die Jaar gewen tydens ’n seisoen waarin die Blitsbokke vier toernooie gewen het en net-net gefaal het op Wêreldrugby se sewesreeks-titel. Die ander benoemdes was Selvyn Davids en Zain Davids. Feinberg-Mngomezulu, wat die SA o.20’s na vier oorwinnings in die Sesnasies o.20-somerreeks in Italië gelei het, is aangewys as die Junior Springbok van die Jaar, saam met spanmaats Suleiman Hartzenberg en Ruan Venter. Die Stormers, wat die eerste United Rugby Championship gewen het, is aangewys as die Span van die Jaar. John Dobson het die toekenning vir Afrigter van die Jaar ontvang. Evan Roos is verlede in jaar Junie as die United Rugby Championship Speler van die Seisoen aangewys. Die ander benoemdes in dié twee kategorieë was die Springbok-coach Jacques Nienaber, en die Pumas  se beier, Jimmy Stonehouse. 