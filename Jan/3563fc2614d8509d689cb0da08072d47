DIE Stormers gaan hulle hande vol hê wanneer hulle Sondag teen Glasgow Warriors — ’n span gelaai met Suid-Afrikaners — in ’n United Rugby Championship-(URC) kragmeting in Skotland uitdraf. Glasgow Warriors is nie meer dieselfde span wat die Stormers laas jaar met 32-7 in Kaapstad ore aangesit het nie. Die Warriors word deesdae deur die voormalige Springbok-losskakel en -senter Franco Smith afgerig. Sedert Smith, wat voorheen die Cheetahs en Italië ge-coach het, die leisels as hoofafrigter oorgeneem het, het die span ’n gedaanteverwisseling ondergaan. Die 50-jarige het die span nou tot vyf agtereenvolgende oorwinnings gelei. Die manne van Glasgow behoort dus vol selfvertroue te wees wanneer hulle die URC-kampioen Sondag (17:00 SA tyd) in die Scotstoun Stadium aandurf. Die groep word deur die gebore Suid-Afrikaner en Skotse internasionale ster Kyle Steyn aangevoer. Die groep sluit ook die voormalige Stormers Huw Jones en Oli Kebble in. Die haker Alan Dell en die loskop Nathan Macbeth, sowel as die slotte JP du Preez en Sintu Manjezi, vorm die res van ’n moontlike Suid-Afrikaanse vaste vyf. Dié spelers, sowel as Smith, is goed vertroud met wat die Stormers gaan bied. Smith is bekend as ’n coach wat daarvan hou om avontuurlustige rugby te speel. Dieselfde geld sy eweknie van die Stormers, John Dobson. Rekord Die stryd gaan op ’n kunsgras-4G-veld gespeel word. Dit beteken die spel gaan baie vinnig wees. En as die weer saamspeel, kan die game ’n besonderse skouspel van hardlooprugby wees. Al het die Stormers tot dusver 18 agtereenvolgende tuis-oorwinnings in die URC behaal, is hulle rekord weg van die huis nie so goed nie. Kaptein Steven Kitshoff en sy manne sal dus op hulle beste moet wees om die Warriors se wenmomentum van vyf agtereenvolgende seges te stuit. Dit gaan beslis nie maklik in vreemde toestande in die Warriors se agterplaas wees nie. As Springbokke soos Manie Libbok en Damian Willemse genoeg balbesit op die voorvoet kan kry, behoort hulle vir hulle spoedvrate soos Leolin Zas en Angelo Davids geleenthede te skep om drieë te druk. Dit gaan nie maklik wees nie, maar as die Kapenaars tot hulle volle potensiaal speel, behoort hulle te veel skietgoed vir die gasheer te hê.