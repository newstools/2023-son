DIE gewag vir ’n bed vir ’n moordbeskuldigde vertraag nou dat geregtigheid geskied vir sy 13-jarige slagoffer. Daniel Smit (54), wat hof loop vir die moord op Jerobejin van Wyk, wag al byna ’n jaar om opgeneem te word in die Valkenberg psigiatriese hospitaal. Hy het Maandag weer vlugtig in die Klawer-landdroshof verskyn vir die ontvoering en moord van die seun in Februarie 2022, asook vir aanranding met die doel om ernstig te beseer, versuim om ’n ongeluk aan te meld en regsverydeling. Smit is steeds 36ste op die waglys - dieselfde soos met sy laaste hofverskyning op 3 Januarie. Die alewige gewag vir ’n bed volg nadat ’n sielkundige verslag, wat verlede April by die hof ingedien is, aanbeveel het dat Smit vir 30 dae waarneming gestuur word. Van Wyk se oorskot is in Februarie 2022 in Smit se dreinpyp gevind nadat hy na bewering vrugte vanaf Smit se erf gevat het. Daar word beweer Smit het die seun en ’n maatjie gewaar en hulle agterna gesit in sy voertuig. Hy het blykbaar die oorledene omgestamp en die kind toe in sy voertuig gelaai. Die beweringe is dat Smit die seun na sy huis gevat het, waar hy hom kos gegee het voordat hy sy nek gebreek en die seun se verminkte liggaam in die drein geprop het. Intussen sê Mark van der Heever, ’n woordvoerder vir die departement van gesondheid in die Wes-Kaap, Valkenberg is die enigste hospitaal in die provinsie wat deur wetgewing verplig is om forensiese assessering vir staatspasiënte te doen. Hy sê die hopsitaal het 391 beddens vir alle pasiënte, en daar was die afgelope jaar ’n toename in die aanvraag na beddens. “Die wagtydperk vir geringe oortredings is sowat ’n maand, terwyl die huidige wagtydperk vir ernstige oortredings wissel van 14 maande tot twee jaar. “Dit hang ook af van verskeie faktore. Die gemiddelde wagtydperk vir mans is 18 maande en vir vroue is tot 3 maande,” sê Van der Heever. Smit se hofsaak is intussen tot 27 Februarie uitgestel. Dis ook net meer as ’n jaar nadat die gru-voorval die Matzikama-streek geskok het.