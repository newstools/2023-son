DIE Suid-Afrikaanse Sewesrugbyspan (Blitsbokke) het vir die perfekte eerste dag in Hamilton, Nieu-Seeland gesorg deur al drie hul groepwedstryde te wen. Die Blitsbokke sal nou in die bekerkwarteindronde van die Hamilton Sevens, die vierde toernooi op die Wereldreeks, teen Frankryk te staan kom. Dié kwarteindstryd word Saterdag kort voor middernag (23:58) op SuperSport Rugby (211) uitgesaai. Ofskoon die Blitsbokke skoonskip in hul groep gemaak het met seges oor Kanada (34-5), Spanje (19-12) en Argentinie (17-14), is hul coaches, Sandile Ngcobo en Philip Snyman (assistent), nie heeltemal tevrede nie. Snyman is oor die eerste dag se spel gepols. Hy het gese: “Ons is tevrede met drie wenne, maar ons het kanse verspeel. Ons sal die vertoning hersien en dan gaan vasstel waar ons moet verbeter en hopelik kan ons nog beter doen op die tweede dag.” Snyman het veral die Blitsbokke se laaste wedstryd teen Argentinie uitgesonder as een waar daar nie op alle silinders gevuur is nie. “Hulle (Argentinie) is ‘n goeie span en ek dink ons was baie gelukkig om te wen,” het die voormalige kaptein van die Blitsbokke gese. “Ons taktiek was om hulle so min balbesit as moontik te gee, maar ding het nie volgens plan verloop nie. Ons het te veel balbesit verloor, die aangeewerk was slordig en ons het verskeie duikslae gemis. “Ten spyte van al die foute het ons spelers groot karakter gewys om steeds vir Argentinie te kon klop, en dit is wat ons op die ou end so tevrede maak.” Snyman waarksu egter dat sulke foute nie bekostig kan word wanneer die Blitsbokke later om middernag teen die Franse te staan kom nie. Frankryk het as die tweede beste span uit hul groep vir die beker-kwarteindronde gekwalifiseer nadat hy in sy openingswedstryd met 10-26 teen ‘n ander groot gunsteling in Hamilton, Fidji, vasgeval het. Die Hane het toe Samoa, wenner van die Cape Town Sevens in Desember, met 21-10 geklop en ‘n wipplankstryd teen Kenia naelskraap met 26-21 gewen om vir die beker-kwarteindronde te kwalifiseer. Oor die kragmeting met die Franse het Snyman gese: “Ons kan nou nog sterker teenstand verwag en ons moet ook reg wees vir die feit dat daar minder geleenthede vir punte aanteken gaan wees. Daarom sal ons balbesit moet kan behou, sterk moet staan en op die aanval ons kanse moet kan vat.” In die ander beker-kwarteindstryde in Hamilton kom Argentinie teen Fidji te staan, terwyl Amerika en Australie mekaar pak. Die gasheer, Nieu-Seeland, kom te staan teen Ierland.