EN DIE wenner van Die Groenste Vingers is... Stefan Smuts! Ná 13 episodes van die tweede reeks van kykNET se gewilde realiteitsreeks Die Groenste Vingers is ’n wenner gekroon! Die boerseun van Pretoria Stefan Smuts (25) is Woensdag as die wenner aangewys in ’n uitdagende episode waarin die topdrie-deelnemers meegeding het vir Die Groenste Vingers-trofee en R100 000 cash. Dié beskeie Pretorianer het op 16 sy eerste troue se blomme behartig. Die meeste van sy kennis oor blomme het hy by sy ouma geleer, maar hy druk steeds sy eie unieke stempel af op elke rangskikking. Stefan het elke keer die beoordelaars verras met sy fyn beplande rangskikkings en kreatiwiteit. In die slot-episode van kykNET se bloemis-kompetisie-program moes die topdrie-deelnemers ’n blom-couture-uitrusting van ’n tutu maak. Die gasbeoordelaar in dié episode was die tydskrif Sarie se styl-redakteur, Fanie Cronjé, wat nuttige wenke aan die deelnemers gegee het. En ná vier uur se skuur en skaaf aan hulle ontwerpe het drie plaaslike celebs — Cindy Swanepoel, Marlee van der Merwe en Vashti Prins — as modelle die uitrustings op die loopplank vertoon. Stefan se rok het die be­oordelaars, Franz Gräbe en Leon Kluge, asook sy model, Vashti Prins, beïndruk. “Ek sal vir seker hierdie trofee aan my ouma opdra. Sy het my baie gehelp in hierdie kompetisie sonder dat sy dit besef. Dit is wat my vandag so ver gebring het. Al haar tegnieke, ons geselsies oor blomme... dis kosbaar. Ek dink ek sal dit vir ewig saam met my vat,” het Stefan gesê.