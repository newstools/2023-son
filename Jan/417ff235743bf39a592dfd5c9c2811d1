HAAI, Sonlanders! Charlotte herken Klaas se stem en storm in daardie rigting. Daar gekom, kom vang sy Klaas lekker sit en chill met ’n bier. Maar dit is Klaas se gas wat haar uit haar geloof uit skok, want nooit... nooit in haar lewe sou sy verwag om dié persoon saam met haar man te sien nie. Geniet nou hoofstuk 10 van ELDRIDGE JASON se “Die Festive-verdwyning van Klaas Waterboer”. KLAAS lyk so uit-pype soos laas Krismis se leftovers. Hy lyk diep verbaas om Charlotte by Lover’s Lodge van alle plekke te sien. “Bokkie?” vra hy vol twyfel. “Lyk ek vir jou soos ’n bokkie? Vreet ek gras?” skree-gil Charlotte op hom. “Vir dae is jy missing en ek bekommer my oor jou en hier hou jy jollification saam met die... die...” “Chillax,” probeer Klaas paai en breek kliphard wind. “Die beloved is net besig om my so ’n bietjie counselling te gee ná my ordeal.” “Dis darem lekker counselling hierdie waar julle albei met ’n glas Castle in die hand sit. “Dag, pastor, ’n mens groet mos. Of hoe?” Pastor Manie Geldenhuys weet nie waar om sy kop in te druk nie. Hy staar op na die flenter-ceiling in die hoop dat hy berge sal gewaar vanwaar sy hulp sal kom. “Dagsê, suster Charlotte,” sê hy dan ná ’n ruk. “Die weer lyk darem lekker vanda-” “Pastor moet nou nie met k*k kom soos die weer nie,” val Charlotte haar herder kras in die rede. “Die weer is nie die rede vir jul gesuipery nie. “Van wanneer af is pastor en Klaas dan sulke groot drinkebroers? “Het pastor dan ook nou die festive die afvallige tekkies by Tekkie Town gekoop?” “Whoa-whoa!” probeer Klaas sy vrou kalmeer. Sy gee hom egter ’n vlymskerp panga-kyk. “Moenie vir my kom whoa so asof ek ’n lorrie is nie,” antwoord sy hom kil en draai na pastor Manie. “Jy was by my huis om kamstig te kom hoor hoe dit gaan, maar wou eintlik net weet wanneer ek my tiendes betaal. “Jy het geweet Klaas is missing en hoe ek my daaroor bekommer, maar hier sit jy en suip saam met die einste man wat dae gelede spoorloos verdwyn het.” “Suster, gee my kans om te verduidelik,” antwoord pastor Manie benou. Hy haal diep asem toe Charlotte finally stilbly. Met arms gekruis oor haar boesem gluur sy hom aan. “Toe, ek luister. Ek het nie heeltyd tyd om na liegstories te luister nie.” Pastor Manie lek oor sy kurkdroë lippe. “Ek het ’n paar dae gelede op Klaas afgekom. Hy was onder bloed, aangerand en dronk in die kop.” “Van suip wat hy dronk was,” antwoord Charlotte ongevoelig. “Anyway,” antwoord pastor Manie. “Dié plek was die naaste waarheen ek hom kon bring. “Klaas wou nie dokter toe gaan nie. “Hy wou nie eens hê ek moet die polisie bel nie en toe bring ek hom maar hierheen. “Klaas wou eers hê sy beserings moes herstel voordat hy terug huis toe kom.” Charlotte snork onvroulik deur haar neus. Daar glinster vlymskerp pangas in haar oë. “Anyway,” gaan pastor Manie voort. “Toe gee ek maar gehoor aan sy wens in die hoop dat Klaas nes die verlore seun sy weg terug na u sou vind. “Ek het van tyd tot tyd kom inloer om seker te maak hy is oukei. Hy wou ook nie hê suster moes vir suster bekommer oor sy welstand nie en het my laat beloof dat ek stil sou bly. “So, suster sien, dis hoekom ek niks kon sê nie. Maar Klaas is nou aan die herstel. Sy beserings lyk nou baie beter.” “En wat van sy nuwe beserings?” vra Charlotte. Die twee gaap haar sonder begrip aan. “Cos why vandag is die dag dat ek hom ICU toe slaan,” sis Charlotte. “Julle is nou besig om my vir ’n pop te vat. Klaas word kamma-likes aangerand en kom herstel hier by die hoer-hoofkwartier van Fraaiville so asof dit ’n hospitaal is. “Jý, pastor, kom sit hier asof dit besoektyd is en chill met ’n lang glas bier in die hand? “En ek moet die stront glo wat julle my vertel? Wat dink julle staan voor my kop geskryf?” “Hy praat die waarheid,” spring Klaas sy vrou vinnig voor. “Of at least sy weergawe van die waarheid. “Ai, my vrou, ek is deur ’n nagmerrie van ’n tyd met g’n rus wat ek hier gekry het nie. “Weet jy hoe baie suip die kerkmense? My lewer kon dit nie hou nie.” “Kerkmense?” vra Charlotte en frons. Klaas knik. “Yip, die pastor en sy vrou, iemand wat sê sy is ’n worship leader, so ’n jong laaitie wat sê hy speel die drums innie kerk... En dan ook Dawjee. Jy ken mos vir Dawjee, nè, die cop? “Dawjee was ook hier. Ons het hoeka gisteraand ’n snoekie op die kole ge-” Die res van Klaas se woorde stol in sy keel toe Charlotte aan die gil raak en op hom afstorm. Voordat ’n oorblufte pastor Manie kan keer, kry sy Klaas aan die strot beet. Hulle sê die hel ken nie vir Tyson Fury soos ’n vrou wat ge-scorn is nie. Klaas spartel om sy vrou se gripom sy nek te verslap. Maar hy besef met ’n lam gevoel van skok die krag wat in Charlotte se hande en arms lê van die baie deeg wat sy knie. Klaas sien sterretjies in alle kleure voor hom verbyflits. Hy sien ’n lig, ene wat lyk of dit daai fênsie IQ-ligte van daai peperduur karre in het. Hy sien die swierige hekke van die hemelpoorte voor hom oopswaai – en dan weer toeklap, want hy hoort obviously mos nie daar nie. Hy hoor ’n koor sing ’n disco version van “Weer Ontmoet”. Dan, uit die bloute, verslap die greep om sy nek. Charlotte se oë dop om en dan seil sy vloer toe. Agter haar sien Klaas vir pastor Manie met die bierbottel in die hand staan waarmee hy Charlotte oor die kop geslaan het. Pastor Manie se oë is wyd oopgesper. Sy hande bewe so dat Klaas reken as daar bier in daai bottel was, sou dit nou ’n milk­shake gewees het. Charlotte lê bewegingloos op die vuil vloer. Klaas is nie seker of sy nog leef nie. “Ek... ek het nie ’n ander keuse gehad nie,” prewel pastor Manie bewerig. “Jy glo my mos, nè, Klaas?” En al waaraan Klaas kan dink, is dat hy nou in ’n ander klas van str*nt sit...