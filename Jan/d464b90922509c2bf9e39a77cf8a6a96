COPS in die Wes-Kaap het sewe verdagtes gearresteer vir die besit van ongelisensieerde vuurwapens, ammunisie en dwelms. ’n Polisiewoordvoerder, AO Joseph Swartbooi, sê die Maitland Flying Squad se lede was Dinsdag besig met patrollie op die R300. “Hulle het ’n voertuig gesien wat ooreengestem het met een wat vroeër die dag gehijack is. Hulle het die voertuig van die pad af getrek en deursoek en op ’n ongelisensieerde rewolwer en ammunisie  afgekom. Die gesteelde voertuig is teruggekry en vyf verdagtes is gearresteer.” Swartbooi sê in ’n ander voorval Dinsdag is ’n huis in Wilger Plain in Delft-Suid deursoek en beslag is gelê op ’n rewolwer, ’n 9mm-pistool en koeëls. Die polisie het ’n 40-jarige man gearresteer. Swartbooi sê Delft se polisielede was vroeg Woensdagoggend op patrollie in Blikkiesdorp toe hulle ’n verdagte man sien met ’n rugsak. “Hy het gevlug toe hy die patrolliemotor sien en is gearresteer. Hulle het ’n 7.65-pistool, koeëls en dwelms by hom gekry en die 28-jarige man is gearresteer.” Die verdagtes sal onderskeidelik in Blue Downs en Bellville se howe verskyn. 