TERWYL Mamelodi Sundowns tans gerieflik march na nog ’n Premierliga-titel, kan daar sekerlik maar nou gesê word die res veg dit uit vir kwalifiseringsplekke vir volgende seisoen se MTN8-kompetisie. Sundowns het oor die naweek verdere daglig tussen hulself en hul grootste teenstanders in DStv Premiership geplaas deur Kaizer Chiefs met 1-0 te klop. Ná 18 wedstryde spog Ma­sandawana reeds met 46 punte. Hulle het 15 van dié wedstryde gewen, een verloor en twee het gelykop klaar gemaak. Daar bly nog 12 wedstryde vir die verdedigende kam­pioen oor, maar dit is reeds moeilik om te sien hoe die naasbeste spanne soos Richards Bay, SuperSport United en Orlando Pirates hulle gaan kan inhaal. Kaizer Chiefs is glad nie eers meer naastenby in die wedloop nie, met net 24 punte ná 17 wedstryde vir die seisoen. Pirates het hul kanse vir die tweede plek versterk deur Stellenbosch FC met 4-1 in die Orlando Stadium te klop. Die rustydtelling was 2-0, met Stellies wat min antwoorde vir Pirates se aanvallende spel gehad het nie. Stellies plaas hulself ná dié nederlaag ook in ’n gevaarlike posisie waar relegasie ’n werklike bedreiging vir die manne van die Eikestad begin inhou. Daar sal drastiese verbetering deur Steve Barker (coach) se troepe moet wees, want hul volgende wedstryd is die derby teen Cape Town City. City het Vrydag met 1-0 teen TS Galaxy gewen.