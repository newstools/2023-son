IN SOKKER is daar net sekere dinge wat nie gescript kan word nie. Soos byvoorbeeld toe die Tweede Liga outfit Clarewood JPM se baas, Justin Paulsen, Donderdag aan Son bevestig het hulle het die dienste van Young Bafana se coach, Dylan Deane, opgeraap. “Dis korrek, hy is ons nuwe coach,” het Paulsen aan Son gesê. Die verwikkelinge volg kort nadat Clarewood Deane se voorganger, Ashraf Calvert, die deur gewys het ná net vier wedstryde van die nuwe seisoen. Die ironie van die gebeure is dat Calvert nog laas Saterdag na Strand gereis het om Young Bafana se game teen Ubuntu – wat in ’n 1-1 draw uitgespeel het – te bestudeer. Dit is omdat Clarewood laas week ’n bye gehad het en Young Bafana môre pak in ’n liga-stryd (15:00) op Parow Park. Calvert wou eerstehands ’n idee kry hoe om op te set teen Young Bafana. Min te wete dat als verniet sou wees met die bom wat nog sou bars. Toe bars daar nog ’n bom met die voormalige Cape Town Spurs en All Stars coach in Deane wat skuif van Young Bafana na Clarewood. Paulse het uitgewys op dié stadium lyk dit onwaarskynlik dat Deane langs die kantlyn sal wees om sy voormalige span te pak. Maar Young Bafana kan verseker wees dat Deane beslis intel sou voorsien het aan sy nuwe span oor hoe om die besoekers van Strand te oorheers. “Ek is nie heeltemal seker nie, want daar is clearances wat afgehandel moet word. “Ek sal later daai kant gaan en sal dan in ’n beter posisie wees om meer konkrete inligting te verskaf,” het Paulsen bygevoeg. Intussen het Arre-shaat Daniels se FN Rangers Young Bafana onttroon vir die top-posisie in Stream B. Dit is juis Saartjie, soos Daniels genoem word, wat die verwikkelinge by Clarewood en Young Bafana fyn sal monitor. Dit is omdat Rangers dié spanne in hul volgende twee wedstryde pak – eers is dit tuis teen Clarewood op 4 Februarie op Royal Road, gevolg deur Young Bafana in ’n wegwedstryd in die Strand. Wat Stream A betref, sal die log leader, Ikapa Sporting, verwag om sy voorsprong bo-aan die leer te behou wanneer hy Mbekweni Sundowns, wat laaste is, môre in Paarl pak. Sundowns is ook die enigste span wat dusver net drie wedstryde gespeel het – die minste van die nege spanne is dié stream. Dit vat niks weg van die feit dat Ikapa as favourite die stryd pak omdat hy net te veel skietgoed in sy arsenaal het vir die Paarliete. Ikapa, Rangers en Young Bafana is ook nog die enigste onoorwonne spanne in die liga van albei streams. Santos, wat een punt agter Ikapa is, reis na Gugs vir sy stryd teen Zizwe United. Zizwe, wat laas seisoen die liga gewen het en vasgeval het by die Eerste Liga se relgasie/promosie- play-offs, blaas dié seisoen warm en koud en is tans vierde in Stream A – drie punte agter die tweede geplaaste Santos en vier agter Ikapa. Nog ’n interessante wedstryd is dié tussen Hout Bay United Football Academy wat gasheer speel vir Craig Rosslee se City Kings vandag (19:30) in Hout Bay. Ryan Botha, coach van Hout Bay, sal weer bygestaan word deur die voormalige Bafana Bafana-speler Bradley August. Kings, die debutant, sukkel ook met hul consistency en om momentum te bou met een sege in hul vorige vyf wedstryde. Net so sukkel Rosslee se eweknie van Cape Town Spurs, Duncan Crowie, om uit die blokke te kom. Crowie sal egter wel wil voortbou op sy eerste sege laas week teen die Maties.