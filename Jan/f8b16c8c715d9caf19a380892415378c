'N 60-JARIGE man van Lichtenburg in Noordwes is na bewering deur sy eie drie honde verskeur. Die voorval het Saterdagmiddag plaasgevind. Kapt. Sam Tselanyane, 'n polisiewoordvoerder, sê die bewering is dat die oorledene se vrou tydens loadshedding aan die ander kant van die huis besig was toe sy die honde hoor blaf het. "Sy het nie gaan kyk wat fout was nie omdat die huis in 'n besige straat geleë is en die honde gereeld vir voetgangers en verbygaande voertuie blaf. Nadat die krag weer aangegaan het, het sy binne die huis na haar man gesoek, maar kon hom nie vind nie." Sy het haar man later bewegingloos in die tuin gesien en later vasgestel dat hy deur sy drie honde (twee 'n krusing tussen 'n Stafforshire Terrier en 'n pitbull en die ander 'n onbekende ras) gebyt is. Die polisie en nooddienste is ontbied, maar die man is op die toneel dood verklaar. Die DBV is ook laat kom en het die drie honde van die perseel verwyder. 'n Geregtelike doodsondersoek is intussen geopen.