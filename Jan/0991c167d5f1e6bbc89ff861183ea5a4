MIKEL Arteta, manager van Arsenal, weier om betrokke te raak met die gedagte dat hulle die oorweldigende gunsteling is om die Premierliga-titel te wen – dit ten spyte daarvan dat die Gunners hul beste begin tot ’n seisoen in 15 seisoene beleef. Die Gunners het hul voortreflike rekord dusver die seisoen voortgesit met ’n indrukwekkende sege van 3-2 oor Manchester United Sondag in die Emirates. Twee doele deur Eddie Nketia en een deur Bukayo Saka – produkte van Arsenal se akademie – het Arsenal se sege verseker om hulle nou ’n voorsprong van vyf punte te gee teenoor die huidige kampioen, Manchester City, wat tweede is. Boonop het Arteta-hulle een wedstryd minder as City gespeel en kan hulle hul voorsprong tot agt punt rek. Toe Arteta gepols is oor die titel favourite tag, het die Spanjaard gesê hy het geen mening hieroor nie. Arteta is egter deeglik bewus dat hul titelkans wyd bespreek word. “Ek het nie ’n mening nie. Dit kan ’n persepsie wees,” het hy via Arsenal.com gesê. “Ek ken my span so goed. Ek weet waar ons is, ek weet ons is hier en ek weet waar ons wil wees. Ons is egter nog ver daarvan. Ek ken die vlak van die ander spanne - veral een wat alles in die afgelope vyf of ses jaar gewen het – en ons is nog nie daar nie.” Dit maak nie saak hoe daar na Arsenal se vooruitsigte gekyk word nie, hulle is steeds in ’n uitstekende posisie om die glorie terug te bring. Die laaste keer toe die span van Londen aanspraak gemaak het op die ligatitel was tydens die 2007/08-seisoen, terwyl die Invincibles van 2003/04 steeds die laaste groep is wat die titel kon verower.