DIE bendegeweld in Mitchells Plain het die lewe van nog ’n onskuldige man geëis. Die skietvoorval het op die hoek van Muurbal- en Hengelaarstraat in Beacon Valley gebeur en nog drie mans is in die drive-by-shooting gewond. Die 30-jarige man is noodlottig gewond en is op die toneel dood. Volgens sers. Wesley Twigg, ’n polisiewoordvoerder, het die slagoffers buite gesit toe ’n Toyota Quantum by hulle gestop en een van die insittendes uitgeklim het. Hy het op die groepie mans begin skiet. Een van die mans is noodlottig gewond. Nog drie mans, van die ouderdomme van 40 tot 42 jaar, is in die skietery gewond en na die hospitaal geneem. Die gewonde mans is almal in hulle arms en bene geskiet. Volgens Abie Isaacs van die Cape Flats Safety Forum is hulle bekommerd oor die bendegeweld wat net toeneem. Isaacs sê: “Ons eis dat die nuwe stasiekommissaris ’n misdaadstrategie hou om die bendegeweld hok te slaan.” Michael Jacobs, ’n gemeenskapsleier in Mitchells Plain, sê: “Dit is tragies wat in ons gemeenskappe afspeel. “Dit blyk die regering is onbeholpe en onbevoeg om die mense se veiligheid te verseker.” Volgens ’n inwoner wat verkies om anoniem te bly, is dit die 28-bende en Mongrels wat op mekaar skiet. Die bron sê: “Dit is almal onskuldige mense wat raak geskiet is. “Die oorledene was die pa van ’n baba. “Hy het van die werk gekom toe hy in die gangsters se kruisvuur beland het.” Niemand is nog vir die moord gearresteer nie. Die polisie ondersoek ’n moordsaak en verskeie sake van poging tot moord.