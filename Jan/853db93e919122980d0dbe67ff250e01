TOESKOUERS wat darts-spelers knaend boo, moes al jare lank van die sport verban gewees het. Nou sit die sportleiers met eier op die gesig nadat die Wallieser Gerwyn Price, ’n maand gelede nog die wêreld se top-speler, dreig om nooit weer aan die World Champs deel te neem nie. Dat ruggraatlose leiers eenvoudig toelaat dat toeskouers spelers se lewe hel maak, is ’n skande én ’n verleentheid. Price word al jare lank geteiken. Elke keer wanneer hy speel, word hy geboo. Ja, hy het soms ’n arrogante houding, maar dit gee toeskouers nie die reg om hulle soos barbare te gedra nie. By die pasafgelope world champs by Alexandra Palace in Londen was die boo’s so erg dat Price in die kwarteindronde teen Gabriel Clemens van Duitsland met groot oorfone gespeel het om die geraas te probeer systap. Vir Price was dié besluit petrol op die vuur, want toe het die boo’s eers erg geword. Dit het hom só van stryk gebring dat hy met 5-1 deur Clemens uitgeskakel is. Met dié sege het Clemens ook die eerste Duitser geword wat die laaste vier van die kompetisie haal. Price dreig nou om nooit weer terug te keer nie. Toeskouers wat geen re­spek vir die spelers het nie behoort permanent verbied te word. En dalk is dit ook tyd dat die wêreldliggaam ander leiers kry wat hul spelers se regte beskerm.