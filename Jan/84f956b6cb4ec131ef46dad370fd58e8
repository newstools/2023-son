’N SOEKTOG is aan die gang na ’n vrou wat Saterdagaand by Kampsbaai in Kaapstad moontlik in die see verdwyn het. Luke van Riet, Bakoven se stasiebevelvoerder van die NSRI, sê hulle is Saterdagaand omstreeks 23:00 na die strand uitgeroep. “Die polisie is na die toneel waar ’n ooggetuies gesê het hulle het om 20:30 ’n wit vrou tussen 45 en 50 in ’n wit bikini in die see sien ingaan. Hulle het nie gesien sy kom weer uit nie,” het Van Riet gesê. “’n Handdoek, ’n rok en sak met persoonlike goed en ’n hoed het op die strand gelê. Daar is niks in die sak wat die vrou kon uitken nie,” het Van Riet bygevoeg. Daar is Sondag verder na haar gesoek, maar sy is nie gekry nie. Van Riet sê niemand het iemand as vermis aangemeld wat die bekrywing van die vrou pas nie. Mense met inligting kan Kampsbaai se polisie bel op 021 437 8150, Crime Stop op 08600 10111 of die NSRI op 087 094 9774.