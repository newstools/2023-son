DYLAN Deane, die nuwe coach van Clarewood JPM, het toegegee dat Saterdag se wedstryd teen Young Bafana sy voormalige span, ’n “emosionele” affêre was. Dis omdat Deane nog laas week die shots gecall het by die span van die Strand. Boonop het Deane en sy nuwe span die sout verder in die wonde gevryf deur Bafana Saterdag met 5-0 kaf te draf op Parow Park. Clarewood was in totale beheer van die wedstryd en het teen rustyd gemaklik met 3-0 voorgeloop. Bafana het hier en daar kanse geskep, maar het die nodige composure gekort in die kritieke oomblikke om sukses te behaal. Deane, wat minder as ’n week met sy nuwe groep gehad het, het aan Son gesê dat dit verblydend was dat sy spelers by die game plan gehou het. “Hulle het gespeel net soos ek verwag het en soos wat ons wou gespeel het. “Ek het nie baie tyd met hulle gehad nie. “Daar is baie positiewe dinge wat ek kan uitvat en daar is ook baie dinge waaraan ons kan werk om te verbeter,” het hy bygevoeg. Deane het erken die feit dat hy Bafana vetterig ken, het ook ’n rol gespeel daardat hy hulle kon troef. “Natuurlik, daar was baie emosies van albei spanne, weet jy. “Dit was beslis nie ’n goeie gevoel om jou oud-spelers te sien nie, maar, nou ja.“Hulle is ’n goeie klub wat beslis vorentoe sal gaan. Daar was baie emosies vir my persoonlik om teen my oud-boys te speel, want ek was só close aan hulle.” Bafana se interim coach, Carlo Kreiling, het uitgewys dat hulle nie genoeg kans gehad het om ordentlik voor te berei nie. “Coach Dylan se trekpas het ons onkant betrap, want ons het laat uitgevind.”