JA, die hele bleddie land is diep die dinges in vir Eskom en elke keer as daar load shedding is, raak ons moer soos die melk suur. Dat ons almal moet opruk na Megawatt Park is 'n moet... ek gaan saam. Uit ons land se ryk, hartseer verlede leer ons hoe effektief burgerlike organisasies was. Dis hulle en die geestelike leiers, wat nou swyg, wat die volk moet lei na waar daar krag is. Kritici van die DA reken hulle is "tone-deaf" en kan nie die mood lees nie. Wel, met sy opportunistiese beplande march na Luthuli-huis (die ANC-hoofkantoor) oor Eskom se load shedding, bewys hy net hoe waar die stelling is. Die DA is gou om 'n stapsoldaatjie te wees teen die ANC se mislukkings, maar haal hy die balk uit sy eie oog en vee skoon voor sy eie deur? Dis seker belangrik om hier te noem die ANC kan nie sy hande in onskuld was nie en moet verantwoordelikheid aanvaar dat hy nie in Desember 2007 na Thabo Mbeki geluister het nie. Ons moet die ding op sy naam noem. Wat die DA doen, is om politiek te speel. Kan jy hom blame? Nee. Kan jy hom join? Nee. Kan jy hom vergewe? Nee. Wat die DA doen, is om ons emosies te misbruik vir eie politieke gewin. Want as miljoene opruk, gaan hy nie sê Suid-Afrika het in opstand gekom teen Eskom nie. Hy gaan claim miljoene is moeg van die ANC en staan op teen die regerende party. Dis nou wat jy noem oop oë lieg. Die march is nie 'n verkiesing nie. Net by die stembus kan ons wys hoe moeg of watter vertroue ons het. Saam met Eskom trip almal nou oor krag, maar die krisis het amper 20 jaar gelede begin. Pleks dat die DA ons bietjie vertel wat het hy die afgelope twee dekades in die parlement gedoen, waar die party 'n oorsigrol kan en moet vertolk, toe Eskom so uitmekaar begin val het. Hoekom is hulle nie toe al hof toe of die strate in nie? Die ligte mag dalk af wees, maar Eskom wys net hoe die DA misluk as proaktiewe opposisie, wat 'n opname kon maak van Eskom-probleme in wyke en gebiede. Die DA se openbare verteenwoordigers kan dan die kragreus grensloos irriteer met service requests en reference-nommers en elke dag daar opvolg. Eerder as om heeldag op social media te post - waar jy likes en reach kan koop. Die ironie is dat daar talle DA-raadslede is wat soos 'n groot speld verdwyn wanneer inwoners dienslewering-probleme het. Hulle skitter in hul afwesigheid wanneer inwoners hulp en leiding kort met 'n Eskom, Sassa, Home Affairs en selfs onderwys-probleme. Die cherry op die koek is die DA wat met twee tonge praat. Saam met die res van ons kritiseer hulle Eskom oor die skerp elektrisiteitsverhoging. Maar hulle is tjoepstil oor hoe die DA-beheerde munisipaliteite inwoners tegemoetkom met die hoë munisipale heffings en tariewe. Nee kyk, dan skielik word daar uit die gesangboek van die regerende party gesing dat alles duur word en dis instandhouding en herstelwerk se skuld. Ons moet waak teen 'n wolf in skaapklere en nie sommer agter enige banner en poster loop nie. 