DAAR is ’n splinternuwe reeks op SABC 2 wat die Khoekhoe-gemeenskap ’n platform bied om hul storie vanuit hul perspektief te vertel. Hierdie is ’n belangrike dokkie wat beslis die lig moet sien en om te sien hoe die twee aanbieders, wat trotse inheemse aktiviste is, in aksie is, is beslis ’n riem onder ons hart. ’n Beter duo vir dié belangrike job kon die produksie-span nie gekies het nie. The Khoekhoe Saga het Sondagaand afgeskop waar die verhaal vertel word van die migrasie van Khoekhoen-veewagters vanaf Suid-Botswana totdat hulle die punt van Afrika bereik het. Die aanbieders, Rehane Abrahams en Jolene Martin, het gekyk ??na die roete deur onderhoude met historici en antropoloë soos prof. Andrew Smith en prof. Michael de Jongh, te voer. Argeoloë het bewyse van die teenwoordigheid van Khoekhoen-veewagters in die Kaap, en ’n migrasie vanaf Botswana wat 2 000 jaar gelede begin het, gegee. Herbesoek Die koms van Jan van Riebeeck, sy tolke, Krotoa, Autshumato en Doman is herbesoek, asook die eerste en tweede Khoekhoe-Nederlandse oorlog. Die Arendsvlei-aktrise Rehane Abrahams spend tyd saam met afstammelinge van die Hessequas en neem ’n landwye reis om die trek van die Griekwas op te spoor. Sy kom uiteindelik in Kokstad aan, waar sy afstammelinge ontmoet van diegene wat die reis meer as honderd jaar gelede gemaak het. Intussen maak die aktrise en aktivis Jolene Martin ’n reis diep in Namakwaland in om die oeroue vertelkuns in Komaggas te verken en ontmoet ’n paar interessante karakters. Die reeks volg die oorsprong van die Khoekhoe in Noord-Bots­wana en hul verspreiding oor die hele Suider-Afrika. Dit verduidelik ook die verskil tussen die Khoekhoe en die San (Boesmans). Die dokumentêr van die Khoe­khoe-sage is geskryf en geregisseer deur Johann Abrahams, ’n direkte afstammeling. In volgende week se episode volg Rehane Abrahams die roete van die Khoekhoe-stamme terwyl hulle Suid beweeg, en fokus op die Hessequas. Onderhoude met die skrywer van die boek A Forgotten First People, prof. De Jongh, word ook gevoer. Kykers hoor bevindinge rakende DNA-/genetiese toetsing van hedendaagse Hessequas in die Stilbaai-area. Kykers ontmoet ook prof. Russel Viljoen wat die merkwaardige verhaal vertel oor Jan Paerl, die rebel van Swellendam. Moenie The Khoekhoe Saga misloop wat om 21:00 wys op SABC2 nie. Maak jou kinders sit voor die kassie en so kan hulle meer leer oor hul ryk erfenis en komvandaan.