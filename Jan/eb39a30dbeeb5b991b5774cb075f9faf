IERLAND se groot talisman en kaptein, Jonathan Sexton, kan straks nie beskikbaar wees vir sy land se deelname aan dié jaar se Ses Nasies-rugbytoernooi nie. Die Ses Nasies skop in Februarie af, met dié jaar se toernooi wat vir die Noordelike halfrond se top-spanne as ‘n laaste stukkie skaafwerk en proewe sal dien voor later vanjaar se World Cup in Frankryk. Die Iere betree die Ses Nasies as nommer een op World Rugby se rankings ná ‘n 2022 waarin hulle geskiedenis gemaak het deur Nieu Seeland vir die eerste keer op toer na dié land in ‘n reeks van drie toetse te klop. Sexton het ‘n massiewe rol in die Iere se fantastiese 2022 gespeel, en wanneer hy nie beskikbaar is nie, sukkel Ierland gewoonlik maar om op dreef te kom. Dié 37-jarige losskakel het die afgelope Sondag sy wangbeen beseer in sy klub, Leinster, se United Rugby Championship-wedstryd teen Connacht. Leinster het met 41-12 gewen, met dié klub wat aangekondig het Sexton het reeds Dinsdag ‘n mediese prosedure ondergaan. Ierland skop sy veldtog in die Ses Nasies op 4 Februarie af wanneer hy Wallis in Cardiff pak. ‘n Week later kom die Iere in Dublin te staan teen die Ses Nasies-kampioen, Frankryk. Sexton beplan om ná dié jaar se World Cup uit te tree uit internasionale rugby. 