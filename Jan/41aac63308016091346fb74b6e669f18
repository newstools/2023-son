ERIC Tinkler, coach van Cape Town City, het die terugkeer van die live-wire Khanyisa Mayo bevestig. Dít is beslis ’n groot hupstoot vir die Citizens voor Vrydagaand se Kaapse derby teen Stellenbosch FC. Dié Bafana Bafana-speler van City is tot dusver een van die span se uitblinkers. Hy het egter die vorige drie wedstryde uitgesit nadat hy op 3 Januarie ’n kniebesering teen SuperSport United opgedoen het. Mayo is met vier doele tans ook City se top-doelskieter. Sy veelsydigheid op die aanval is egter een van die kenmerke wat City en Tinkler die meeste vreugde bring. Hy kan op albei flanke operate en ook in die middelveld. Hy het ook die kundigheid om goals te assist vir sy spanmaats en is baie tricky en onvoorspelbaar met die bal by sy voete. Intussen het Tinkler se eweknie van Stellies, Steve Barker, op sy beurt gesê, sy troepe moet “stick to their beliefs”, ná treurige vertonings tot dusver die seisoen. Die kontras tussen die spanne is groot, met Barker-hulle wat tans met die relegasiespook vry, terwyl City sy plek in die top-agt wil versterk. “Klubs gaan altyd deur sulke slumps, Ons het ’n baie moeilike tweede seisoen in die PSL,” het Barker gesê. “Ons het egter steeds die selfvertroue en geloof om ons uit dié benarde situasie te ruk. “Ons glo dat ons uit dié situasie sal kom,” het Barker gesê.