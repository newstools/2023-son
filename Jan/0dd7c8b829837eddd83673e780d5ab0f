GEORGE. - Op 3 Januarie alleen het wetstoepassers byna 300 liter drank op strande gekonfiskeer. Die gekonfiskeerde drank is op verskeie strande ingeoes by ingangspunte, parkeerareas en selfs in karre. Die George-munisipaliteit het beloof dat dié optredes sal voortduur. Munisipale beamptes word tydens die operasies bygestaan deur 30 strand-monitors. Strandgangers het gemengde opinies oor die konfiskerings gehad. Denel Tappie (47) van Parkdene sê die verbod op alkohol by strande voorkom sterfgevalle op paaie, sowel as onsmaaklike voorvalle op strande. Tappie sê: “Baie van ons voel veilig as ons die law enforcement-mense op die strande sien. Ek waardeer die afvat van die drank, want dit dra ook by tot minder voorvalle van verdrinkings.” Mzoxolo Peku (35) was egter nie hêppie dat sy drank op ’n strand gekonfiskeer is nie. ’n Moerige Peku vertel: “Ek het beach toe gegaan om myself te gaan enjoy.“My six-pack bier is by die ingangspunt gekonfiskeer. Ek was nie daar om moeilikheid te maak nie.”