LOADSHEDDING pla jou tot in jou dood in! Lykshuise vind dit nou moeilik om lyke koel te hou weens loadshedding van tot 10-ure ’n dag. Die eienaar van Trinity & Associates, by die Airport Industria, Carlton Fransicus, vertel aan Son dat load-shedding finansiële, sowel as emosionele kopsere veroorsaak. Hy verduidelik: “Ek kry slapelose nagte. Dis nou ridiculous. As daar nie gou ’n miracle gaan plaasvind met ons krag wat gedurig af is nie, dan weet ek nie wat gaan gebeur nie. “Ek kan verstaan hoekom sekere besighede in ons bedryf, veral in KwaZulu-Natal, besluit het om hul deure te sluit. “Dis baie awkward en duur om die besigheid aan die gang te hou. Ons het ’n generator wat ons tydens loadshedding gebruik. “En, ons het nog ’n generator gekry wat op standby is ingeval iets met die eerste een gebeur. “Dis klaar R100 000 wat die company verloor. “En dan is dit die brandstof wat tussen R15 000 en R18 000 per maand kos, veral as dit so warm soos nou is. Voldoen “Ons het geen ander keuse nie, want die gesondheidsowerhede eis dat ons ongeag die omstandighede, aan hul regulasies moet voldoen. “Die kliënt wil niks hoor van watter ekstra onkoste jy aangegaan het nie - al wat hy sê, is dat ek net seker moet maak dat my fasiliteite up-to-scratch is.” Fransiscus, wat ook op die raad van ’n vereniging wat begrafnisondernemers dien, voeg by hulle het die regering vergeefs om finansiële hulp genader. Die eienaar van Sam Will Funeral Services, Ramone Samuels, ook gebaseer by die Airport Industria, beskryf loadshedding as ’n “voortdurende stryd.” Samuels voeg by hy het ook ’n generator gekry wat hy tydens loadshedding inspan. Hy sê: “Ek weet nie hoeveel langer ek ’n verlies van 10-ure se kragverskaffing per 24-uur mee sal kan byhou nie.” Samuels sê hy kan nie die ekstra onkoste wat hy weens loadshedding aangegaan het, na die customers oordra nie. “Ek kan dit nie doen nie, want ons mense sukkel al klaar om vir die gewone koste wat ons huidiglik charge, te betaal,” het hy bygevoeg. “Hoeveel meer, as ons nou meer kostes aangaan?” Samuels sê hulle moedig families nou aan om die oorledene te laat balsem, want dis ’n ander manier om die lyk effektief te bewaar sonder om die yskaste te gebruik.