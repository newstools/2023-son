OUDTSHOORN. – Dis ’n elke dag se gesukkel in die skroeiende somer hitte met die vreeslike swaar wateremmers wat aangedra word. Dis die situasie wat steeds aan die gang is in Dysselsdorp, waar mense moet gaan staan en wag vir die water-trok om water vir huishoudings aan te dra. Inwoners vertel van ’n 56-jarige vrou wat Sondag flou geval het van die uitputting, die gewag, son en swaar dra. Ander inwoners moes eers hul swaar wateremmers eenkant toe skuif om haar te help om by die huis uit te kom. Die inwoners kla dat die afgelope paar weke, met die waterkrisis, hul lewens omtrent moeilik gemaak is. Die gewag laai ook die frustrasie in hulle op. Nog inwoners is veral bekommer oor ouer mense wat so verniel word en nie kan byhou met die uitdagings nie. Janette Tim (46) beaam dit en sê sy kry ouer mense bitter jammer en kan net dink wat dit uit hulle vat. Tim voeg by daar is waterkrane in hul yards, maar dis tans kurkdroog. Tim sê: “Elke dag is nou ’n struggle en dis tydsaam en uitputtend. Vir die wat kinders op skool het is dit veel erger, want hulle moet water hê om alles skoon en reg te hou vir die kinders. Tim sê die situasie is erger as droogte en selfs ’n groter uitdaging as wat die Covid-19-pandemie was. Load shedding en water het volgens haar die pandemie ore aangesit as die grootste struikelblok. In ’n verklaring sê die Oudtshoorn-munisipaliteit dat hulle sonder water is, en dat die trok 28 000 liter water aan Dysselsdorp verskaf. Aurelia Mle, woordvoerder, voeg by dat nog trokke van die munisipaliteit ingespan word vir water aflewering. 