INWONERS van Piketberg sit met talle vrae ná die ontdekking van die liggaam van ’n pasgebore babaseun Sondagoggend. Almal wonder nou wie die ma van die oorlede baba is, en wat haar gedwing het om van die kind ontslae te raak en hoekom sy nie uitgereik het vir hulp nie. Bergrivier se mayor, Ray van Rooy, was een van die eerstes op die toneel. Hy sê elke ouer wat op die toneel was, was diep geraak deur wat hulle aanskou het. Hy sê ’n rondloper ou in die gemeenskap het die liggaam langs die Tollie Adams-krieketveld gekry. Die pa van vyf sê dit was ’n hartseer prentjie om te aanskou. “Die baba self is pragtig, maar as ouer was dit nie ’n mooi ding om te sien nie. Hy het gelyk soos iemand wat lê en slaap, salig onbewus van wat om hom aangaan.” Die eerste burger bieg dat die ontdekking hom dieper geraak het as wat hy homself kon indink. Volgens Van Rooy het die rondloper ou aan hom gesê ’n vrou het omstreeks 10:30 in die omgewing gesit waar die baba gevind is. Daar word dus vermoed dat die baba, wat onder klippe in ’n sak gepak was, nie lank op die toneel was nie. Die mayor het ’n beroep op die onbekende ma gedoen om na vore te kom vir die nodige bystand en ondersteuning wat sy nodig het. Van Rooy sê daar is gemengde gevoelens oor die voorval. “Dit is wel teleurstellend, maar niemand het die reg om te oordeel nie.Daar is talle opsies. Sowat 800 meter van waar die baba gekry is, is die Radie Kotze-hospitaal.” Intussen het die munisipaliteit en moeders in die Piketberg-omgewing ’n versoek aan die cops gerig om eienaarskap te kry oor die baba en die seuntjie ’n eerbare begrafnisdiens te gee. 