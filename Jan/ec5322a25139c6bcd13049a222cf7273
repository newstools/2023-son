IVAN Frantz (61), skoolhoof van die Hoërskool Macassar, het ná 40 jaar uit die onderwys getree. Frantz het in 1983 by die skool begin onderwys gee. Hy is in die Strand gebore en het sy laerskoolopleiding aan die Dr. GJ Joubert voltooi. Daarna is hy toe na die Hoërskool Gordon in Somerset-Wes. Hy behaal sy Bsc-graad en hoër onderwysdiploma aan die Universiteit van Wes-Kaapland (UWK). Nadat hy ’n paar jaar skoolgehou het, het hy weer gaan studeer. Hy behaal toe sy BEd-graad aan dieselfde universiteit. Franz was ses jaar lank sy skool se hoof en sê hy is trots op wat hulle daar kon vermag. Volgens hom is hy baie trots om te kan sien wat van die leerders bereik het wat deur hulle hande gekom het. Daar is mediese dokters, sommige in regsberoepe, ander in die onderwys. Baie van hulle dien ook vandag hulle gemeenskap op ander gebiede.