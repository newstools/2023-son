“KOMEDIE is nou my swak punt.” Nadat hy sy followers jare lank vermaak het, neem die sosialemedia-influencer Lasizwe Dambuza afskeid van You­Tube. In ’n emosionele afskeids­video deel die 24-jarige dat hy die laaste ruk met sy geestesgesondheid gesukkel het. Dit het sedertdien die ding wat hy die meeste liefgehad het, YouTube, beïnvloed. “Ek dink ons almal het dit sien kom. Verlede jaar het ek die baksteenmuur getref. Ek het so depressief geraak dat ek in die hospitaal beland het, ek het ’n mental breakdown gehad en ek het besluit om myself te kies. “Om nie te weet hoe ek myself gaan onderhou nie, of te weet hoe ek gaan leef nie, was moeilik. Reeks “Ek het besluit om vir ’n jaar op te hou om YouTube te doen, net om uit te vind wat met my aangaan.” Lasizwe is bekend daarvoor dat hy ’n hele reeks komedie-sketse geskep het wat gebaseer is op werklike situasies. Een van die gewildstes was “Doom you”. Die video het viral gegaan in die tyd toe pastoor Lethebo Rabalao in die middel van omstredenheid was nadat hy beweer het God het hom opdrag gegee om sy gemeente met Doom te spuit. Verder het sy video’s so gewild geword dat hy in 2018 amptelik sy eie realiteitsprogram, Lasizwe: Fake It Till You Make It, gekry het, wat op MTV begin het. Hoewel dit moontlik die einde van sy YouTube-loopbaan is, sê hy dat hy wel iets anders beplan het om homself besig te hou. “My lewe is as gevolg van julle verander. Dit is nie die einde nie. Dit is die begin van ’n nuwe era. Dit gaan ’n prag­tige een wees! Is jy gereed vir die uitdaging?” Hy beplan om ’n besigheidskanaal genaamd The Africa Network-kanaal te begin. Die 24-jarige sê hy is nog onseker waaroor dit gaan wees, maar hoop om dit binnekort uit te vind.