 HI, SONLANDERS! Geniet nou die tweede hoofstuk van ESMÉ CUPIDO se verhaal ’n Pakkie Sour Worms.  ‘FAITH, ons moet praat.” Beverly staan in haar dogter se kamerdeur, sy sien Faith lê onder ’n kombers in die hitte van die middag. Haar oë is toe, maar Beverly kan sien haar kind slaap nie. Daar is geen antwoord nie. Die rukkie se gestaan in die kombuis het haar kalmer gemaak. Beverly stap nader en gaan sit op die voetenent. “Toe ek en jou pa begin uitgaan het, het ouma Ralie ook vir my teen hom gewaarsku. Jou ant Jackie ook. Jou pa het die een meisie ná die nader gehad, selfs toe ons gedate het. En toe raak ek swanger met jou. “Ouma wou nie gehad het dat ons moet trou nie, maar soos jongmense doen, hulle luister nie na ander mense nie. Ek het ook nie. “Ant Jackie het jou pa selfs eendag geklap en by ons huis uitgesit. Ek het my goed gevat en by hom gaan bly. Ons het toe getrou. En jy weet jou pa het nooit verander nie. Hy sit nou met twee kinders by twee verskillende vroue nadat hy hier weg is. Punt wat ek wil maak, is: hulle soort verander nie. As hulle op jou gecheat het, gaan dit nie verander nie. As hy gerape het-” “Hou op!” Beverly skrik toe sy die snikke hoor en sy sien die trane wat oor haar kind se wange stroom. “Wat het hy aan jou gedoen? Die bliksem!” sê sy woedend. Sy skuif nader en vou haar arms sussend om haar kind. Lank sit sy so totdat die snikke bedaar het. “Hy wou my rape.” Beverly trek haar asem skerp in. “Die vark! Ek bel nou die poeliese.” “Nee. Los dit. Hy het niks reggekry nie,” sê Faith kalmer. Sy trek die kombers nader en vee haar nat wange daarmee af. “Ek is orraait.” Toe Beverly later voor Mavis se deur staan, voel dit of haar hart met haar weghardloop. Die woede wat sy voel, maak haar blind. Ná die derde klop maak ’n lang, maer vrou die deur oop. “Mavis, as jou klong weer sy pote op my kind lê, gaan hy met my te doen kry!” Mavis lyk verbaas. “Wat gat aan? Jy kan nie hier vroe’môre kom skellie.” “Dis mirrag, maar julle sit nou nog in pajamas. Waar’s daai klong van jou?” “Watter een? As jy van Koppe praat, hy we’k. Gaan sort dit met hom uit.” “Ek soek vir Markie, die rapist. Kom anderdag uit die tronk uit en wil sommer weer kom rape.” “Ha-a. Jy praat nie so van my kinners nie. Markie was innocent, hulle’t die verkeere een mang toe gestuur. En by the way, as jou dogter nie so oopgat aantrek nie, dan sallit nie-” Beverly weet dat sy nou ’n vyand in Mavis het. Die klap het geval nog voordat sy haarself kon keer... VIR vier maande ná die voorval het Beverly gesien hoe haar dogter soggens vir werk by die haarsalon opstaan en saans vinnig eet en gaan lê. Jackie, Faith se antie, wou hê hulle moes haar by ’n social worker kry, maar Faith wou niks weet nie. Olive, haar vriendin, het aanvanklik elke Saterdag of Sondag kom kuier, maar later al hoe minder. Faith het belangstelling in haar werk, in haar lewe verloor. Beverly het nie geweet wat om te doen nie. Toe, een Vrydagmiddag ná werk, kom Faith en Olive geselsend by die huis aan. Beverly het die kokende pot kerrie eenkant geskuif en verbaas in die kombuisdeur gaan staan. Sy het lanklaas vir Olive gesien en nog langer laas vir Faith vrolik sien gesels. “Julle is happy. Hallo, Faith. “Olive, lanklaas vir jou gesien.” “Hallo, Ant Beverly. Ons het gehoor die boy band Dempel Boys, sing vanaand in die stadium. Ons wil gaan.” “Oukei. Ek ken nou nie hulle songs nie, maar ek dink dit sal nice wees as julle twee ’n bietjie uitkom.” Beverly kyk na Faith se glimlaggende gesig. “Ja, Mammie, ek gaan gou klaarmaak, dan gaan ons na Olive se huis en dan stadium toe. Haar broe’ niem ons. O ja, die show maak eers 23:30 klaar.” “Oukei, my kind, geniet dit. Ek gaan later om na ant Jackie toe.” Beverly stap later op na Jackie se huis toe. Sy is dankbaar vir die verandering in Faith, dat daar iets is wat haar uit hierdie depressiewe toestand geruk het. Sedert daardie aand toe sy amper gerape is deur Markie van Mavis, het ’n stilte oor hul huis gedaal. Sy het twee keer vir Mavis van ver af gesien en Markie het ’n paar keer wye draaie om haar gestap. Die volgende oggend toe sy in die kombuis kom, is Faith reeds besig om koffie te maak. Die vier snye peanut butter-brood lê klaar op ’n bord. As sy verbaas is, sê sy niks nie. Gewoonlik as Faith die aand uit was, slaap sy laat. Sy het net ná twaalf vir Faith hoor inkom. “Môre, Mammie. Ek wou Mammie se koffie in kamer toe gebring het.” Sy sien hoe haar kind se gemoed ligter is en sy is dankbaar daarvoor. “Hoe was die music concert gewees? Het julle vir julle enjoy?” “Wow, dit was fantastic! Ons het van die singers agterna ontmoet.” Haar oë skitter. “Issit? Wat is hulle se name?” “Dis Cedrick, wat drums speel, en dan Tarquin, wat hul lead singer is. Hulle is baie nice. Hulle het my en Olive invite om vanaand weer te kom. Hulle sing in die Golden Centre.” “Oukei. Hoe gaan julle daar kom? Dis mos ’n entjie van ons af.” “Tarquin het gesê hy stuur iemand om ons so six o’ clock te kom optel.” “Moet ek nie eire vir ant Jackie vra om julle daar te drop nie?” “Is oukei. Ek wil net gou my hare was, dan wil ek dorp toe gaan. Het Mammie iets nodig?” Beverly kyk haar kind agterna toe sy later dorp toe stap. Sy is so dankbaar dat Faith die insident met Markie agter haar gesit het. Maar hoekom voel sy dan so bekommerd oor hierdie nuwe vriendskap met die twee van die boy band? Dit is net vir vanaand, daarna sal hulle die mense nie weer sien nie, stel sy haarself gerus. Maar in die week daarna besef sy die mannetjies van die band is nie vergete nie. Sy hoor telkens Faith gesels oor die foon met Tarquin. Jackie het haar later gerusgestel en haar ’n foto van Tarquin Apools en Cedrick Bennet gewys. Lyk na goeie klongens, nie druggerig nie. Maar dis die feit dat ouens van bands klomp meisies aanhou en sy is bang Faith kry weer seer. Die Vrydagaand kom haal Jackie vir Beverly om by ’n antie van hulle te gaan kuier. Faith lê op die bank en kyk TV, haar foon knap langs haar. Olive gaan later ’n draai kom maak en dan gaan hulle movies kyk. By haar terugkeer maak Beverly die voordeur oop en waai vir Jackie wat hootend verder ry. Dit was ’n lekker kuiertjie by hulle antie, alhoewel die vrou vreeslik kan skinder. Dis net ná elf. Hulle het langer gebly as wat hulle beplan het. Die huis is donker. Sou Faith al slaap? En Olive, is sy al weer huis toe? Sy kan dit beswaarlik glo. Sy sit die voorkamerlig aan en in die kombuis sien sy die pakkie popcorn ongeskiet langs die microwave lê. Beverly stap fronsend na haar kamer en gooi haar handsak op haar bed voordat sy na Faith se kamer stap. Sy maak die deur saggies oop en sit die lig aan. Faith is nie in haar kamer nie.