HAAI, Sonlanders. ’n Judy Boucher- dronkverdriet is darem ’n ander soort verdriet. Klaas is in sy element en aan’t sing toe die lawaaiwater begin trek. Maar Charlotte roskam hom behoorlik en sê dat sy nie sy dronk-manewales gaan duld nie. En dat sy eintlik maar spyt is dat sy so lank met sy dinge opgeskeep sit. Haar woorde laat Klaas ’n plan beraam. ’n Plan waar hy die verdwyn-pad wil aanvat. Geniet nou hoofstuk 4 van ELDRIDGE JASON se “Die Festive-verdwyning van Klaas Waterboer”. CHARLOTTE is so diep ontsteld oor Klaas se dinge dat sy sommer reguit slaapkamer toe is en gaan slaap. Haar kop vat skaars die kussing, of sy val weer aan die slaap, met Klaas se valse gesingery wat in haar ore blêr. Sy skrik later wakker en besef dat dit al skemer is. Haastig vlieg sy op toe sy besef dat sy haar kerk se aanddiens verslaap het. Met ’n sug besluit sy om maar by die huis te bly. Een aand sonder kerk sal haar seker nie die hel se paadjie saam met Klaas laat bewandel nie, troos sy haarself. Charlotte frons. Behalwe vir ’n hond wat hier en daar blaf, is dit onaardig stil. Buite en hier in die huis. Sy gooi haar bene van die bed af, buk met ’n groot gesteun en trek haar sloffies aan. Dan stap sy traag deur die huis na buite. Snaaks, dink sy, wat het dan van Klaas geword? Gewoonlik lê en tiep hy mos sommer onder die koelteboom. Die leë bierbottels lê gestrooi onder die boom, maar daar is geen sig van haar hubby nie. Charlotte trek haar skouers op en besluit dat Klaas seker maar vir ’n top-up na sy gunsteling- smokkie gegaan het. Sy stap weer die huis binne en gaan sit die ketel aan vir tee. Haar mind is opgemaak. Daar is nie ’n manier hoe sy vanaand voor die stove gaan staan en kook nie. Klaas sal maar vir hom brood moet maak of laas Krismis se gammon wat nog die yskas volstaan, moet vat om te eet. Toe die klok later 23:00 slaan, raak Charlotte geworry. Klaas het nog nooit so lank van die huis af weggebly nie. Sy ken haar man. Hy is lief vir drink, maar nie lief om sy drank met ander te deel nie. Hy sal altyd by die huis sit en suip. Kort ná middernag begin die worry meer aan haar te knaag en Charlotte besluit sy kan nie langer met die onsekerheid rondloop nie. Sy vat haar selfoon van die kombuistafel af en scroll deur haar contacts. Vir ’n hele rukkie lank staar sy na James Albany se nommer. Klaas se kollega en drinkebroer. James Albany is iemand wat sy nie veel ooghare voor het nie. Cheaper as brood, daai man. Het die wêreld se buite-egtelike kinders, maar sy vrou wil hom eenvoudig nie los nie. James het altyd hier by hul huis saam met Klaas kom drink, maar sy wat Charlotte is, het daai planne se nek omgedraai nadat James begin het om vlerk te sleep by haar as Klaas aan die tiep geraak het. Sy wat Charlotte is, is very much sorry. Maar sy sal nie gaan van dronk na dronker wat ’n man betref nie. James se selfoon lui lank voordat dit beantwoord word. Sleeptong, hoe dan anders? dink Charlotte vies. “As jy vir my bel, dan sneeu dit mos môre,” antwoord James veels te joviaal na Charlotte se sin. “Weet jou man jy bel my om my te boul?” Charlotte vererg haar. “Man, moenie nou vir jou kom staan en stuitig hou nie,” antwoord sy deur dun, saamgeperste lippe. “Hierdie is ’n saak van dringendheid. “Wanneer laas het jy vir Klaas gesien?” Daar is ’n oomblik stilte aan die ander kant van die lyn. “Nog met ons breaking-up-paartie,” antwoord James ná ’n ruk. “Hoekom vra jy? Het Klaas jou dan finally gelos vir ’n ander vrou?” James lag kliphard vir sy eie grappie, maar bly stil toe hy agterkom Charlotte lag glad nie saam nie. “Jy het nie daarna saam met hom iewers gaan drink nie? “Dink mooi, James. Hierdie is belangrik.” “Ek sê mos ek het hom nie weer gesien nie,” antwoord James astrant. “Dis mos nie iets wat ek mooi oor hoef te dink nie. “Jy weet dan jou man en alleen suip is in dieselle Whats-App-groep.” Charlotte sug swaar. Hierdie oproep was net ’n waste van kosbare airtime. Sy groet saaklik en beëindig die gesprek voordat James weer enige lawwe idees kan kry. Charlotte talm vir ’n paar oomblikke oor haar next move. Klaas het geen familie hier in Fraaiville by wie hy nou sou kuier nie. Sover sy weet van al die dronkstories wat Klaas haar vertel het, is hy ’n weeskind wat sy ouers baie vroeg in sy lewe verloor het. As sy mooi onthou, het Klaas se ma destyds met haar lover weggeloop. Klaas senior het hulle toe ingehardloop en albei doodgeslaan, waarna hy homself aan ’n boom gaan ophang het. Klaas is toe in ’n system van foster care gegooi waar hy van die een pleegouer na die ander geswerf het. Op die ingewing van die oomblik besluit Charlotte om die Fraaiville-polisiestasie te bel. Die foon lui lank. Baaaie lank. Net toe sy die oproep wil beëindig, antwoord iemand met die slaperigste van stemme. “Ek wil my man as vermis aanmeld,” sê Charlotte hoogs geïrriteerd. “Almal raak hierdie tyd van die jaar weg,” brom die stem aan die ander kant van die lyn. “Mevrou, ek wil nie snaaks wees nie, maar óf jou man lê dik gesuip en tiep iewers in ’n smokkie óf hy lê in sy skelmpie se arms.” “Hoe durf jy?” bars Charlotte met ’n skel los. “As ek my sonde nie ontsien nie dan-” “Dan kan jy maar maak wat jy wil,” val die stem haar in die rede. “Maak eers seker van jou feite voordat jy ons lastig val. Het jy al gecheck of jou man nie dalk weg is met ’n sak klere of ’n ding nie?” Toe druk die persoon die foon dood. Charlotte staan oorbluf en staar na die selfoon in haar hand. Dan val iets haar by wat die onbeskofte cop gesê het. Sy haas haar na die kamer waar Klaas slaap, maak haastig die deur oop en skakel die kamerlig aan. Die eerste ding wat haar opval, is hoe deurmekaar die bed is. Dan val haar oog op die klerekas waarvan die deur oopstaan. Leë klerehangers steek hul tonge vir haar uit. Sy kan sommer sien dat die nuwe klere wat sy net laas week vir Klaas by AC Kermans gekoop het, nie meer daar is nie. Dan tref dit haar soos ’n vuishou tussen die oë: Klaas is nie missing nie. Klaas het die pad gevat!