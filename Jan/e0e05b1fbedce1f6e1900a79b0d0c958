HI, SONLANDERS. Lucien van Wyk bevind hom in ’n gastehuis in Lambertsbaai aan die Weskus. Tydens ’n reënstorm hoor Lucien ’n vreemde geluid buite. Toe hy ondersoek instel, kom hy op niks af nie. Toe hy weer terug in die sitkamer van die gastehuis kom, hoor hy hoe iemand hardop kreun en teen die deur vasval. ’n Vreemde, beseerde blanke vrou val die sitkamer binne. Hy dra die bewustelose vrou na sy kamer. Toe hy die bloed van haar gesig wou afvee, raak sy skielik wakker en gryp hom aan sy keel. Lees nou verder aan Hoofstuk 2 van Salmon Smith se spanningvolle verhaal ‘Die Vreemde Vrou’. LUCIEN se oë rek groot in hul kaste toe die vreemde vrou se hande skielik uitskiet en om sy keel klem. Hy kan voel die enorme krag agter daardie greep. Hy voel hoe sy keel toegedruk word en hy hyg na sy asem. Hy probeer hom loswikkel, maar die hande klem net stywer. “V-vrou, w-wat maak jy?!” sukkel hy dit uit. Sy hart klop hoog in sy keel en daar gaan skielik ’n elektriese skok deur sy liggaam. Voor sy geestesoog sien hy die donker lewe van die vrou – daar is ’n donker aura wat haar omring. Daar is nog mense betrokke in die vrou se lewe en almal is sulke donker silhoeëtte. Sommer onmiddellik besef hy dat deur die vrou te help, hy onwetend in groot moeilikheid beland het. Want donker auras voorspel groot moeilikheid en gevaar. Skielik verslap die vrou se hande om sy keel en haar arms val weer slap langs haar neer. Lucien tree verskrik agteruit en snak na die welkome lug wat nou deur sy oop lugweë sy longe binnevloei. Hy staar grootoog na die vreemde vrou wat nou weer rustig lê en slaap. Hy besef nou dat sy baie gevaarlik is. Iets het hom verhoed om in haar lewe te kyk toe sy aan hom raak. Byna asof daar ’n sluier voor hom toegetrek het toe hy die visioen beleef. Maar daar was nog mense en almal het so onheilspellend en gevaarlik gelyk. Is dit dalk die mense wat verantwoordelik is vir die wond aan haar kop? Is húlle die gevaarlike mense wat agter haar aan is waarvan sy gepraat het in haar bedwelmde toestand? Hy besef hy dat hy nou vinnig haar bloedspore moet gaan uitwis. Want dit kan wie ook al hier na die gastehuis lok. Hy verlaat vinnig sy kamer. Dit vat hom omtrent so vyf minute om al haar bloedspatsels daar buite op die stoep, teen die patiodeur en sitkamervloer op te vee. Hy skyn toe met die flits oor die seesand daar buite waar hy vermoed die vrou dalk vandaan kon gekom het. Die reën sak nog steeds in vlae op die aarde neer. Indien daar ooit enige bloedspoor daar buite is, sal die reën dit sommer gou uitwis. Tevrede draai hy om en haas hom weer vinnig na sy kamer. Die vrou slaap nog rustig voort. Versigtig bekyk hy die wond aan haar kop. Die bloed in die wond het nou gestol. Die wond is omtrent vyf sentimeter en wyd oop. Dit lyk asof iets haar rakelings getref het en die sloot gemaak het – dalk ’n koeël. Net die idee daaraan stuur rillings agter sy rug af. Hy sal definitief iets aan die situasie moet doen voordat die gastehuispersoneel môreoggend hier aankom en die ander gaste ontwaak. Hy gaan sit in die leunstoel oorkant sy bed en bewonder die vrou se goed geboude, atletiese liggaam. Hy gooi toe sy kop agteroor en worstel met die gedagte dat hy dalk ’n buitelandse moordenares hier huisves. Maar sy kop is nou te suf om nog verder daaraan te dink. Hy voel skielik vaak en gee ’n lang gaap.. Dit vat nie lank voordat hy salig in droomland wegdommel nie. Hier kort ná vier in die oggend skrik Lucien wakker met ’n harde gekreun. Sy oë fladder oop. Hy is nou heel verward. Hy loer in die rondte. Dis toe hy die vrou daar op sy bed sien dat gebeure van die vorige nag weer deur sy gedagtes spoel. Hy sien hoe sy, nog in ’n beswyming, aan die wond langs haar kop krap. Dit het weer begin bloei. Hy kry vinnig sy nat waslap en haal haar hand versigtig van die wond af weg. Toe plaas hy die koue, nat waslap op die wond. Skielik ruk die vrou se oë wawyd oop. Sy handel blitsig. Sy gryp Lucien aan die regterarm, spring terselfdertyd van die bed af en gooi hom in ’n judo-beweging oor haar kop. Met dieselfde beweging pluk sy hom van die vloer af op en gee hom ’n sidekick in sy tjoep dat hy agteruit deur die lug trek en die muur daar oorkant met ’n dowwe geluid tref. En daar lê hy kreunend op die vloer en staar met groot, geskokte oë na die vrou wat nou dreigend oor hom staan. Hy het nog nooit so iets in sy lewe beleef nie. Die spoed waarmee die vrou beweeg en die krag waarmee sy hom karnuffel het, is soos iets uit ’n ander wêreld. “A-as-seblief, m-moet my nie d-doodmaak nie.” stotter hy. “E-ek het net probeer help!” Die vrou se gesig is graniethard. “Wie is jy?!” spoeg sy dit uit. “My naam is Lucien … van Wyk.” Toe Lucien al bewend vir haar die gebeure van die vorige nag vertel, voel sy instinktief aan die wond aan haar kop. Skielik lyk dit asof sy weer lewe kry. Daar is ’n vreemde uitdrukking op haar gesig. “Ek sal moet beweeg. Dis te gevaarlik hier!” sê sy haastig. Lucien staan steunend van die vloer op. “Wie is jy en wat het gisteraand met jou gebeur?” Die vrou kyk Lucien lank en ondersoekend aan. Amper asof sy hom wou peil. Sy kom tot die besef dat die jong man hier voor haar opreg is. “Het jy ’n kar?” vra sy vinnig. “Ja, hy staan hier buite onder die shades.” “Ons het nie tyd nie, ons sal moet move voor hulle hier kom!” sê sy dringend. “Ons?... w-waar pas ek in die prentjie?” probeer hy skerm. “Jy het my gehelp. Hulle sal enigeen doodmaak wat my help en in hul pad staan!” Dié woorde sit woema in Lucien se lyf. Hy wil darem nie nou al so ontydig die tydelike met die ewige verwissel nie. Binne minute het hy al sy goed bymekaar en hulle sluip deur die sitkamer na die patio-deur. Lucien skuif versigtig die deur oop. Hy loer na buite en merk op dat die reën intussen opgehou het. Die vrou sluip vinnig verby hom en haar oë fynkam die donker wêreld buite. Toe fokus sy haar oë op ’n seker plek die strand. Toe snak sy na haar asem … Daar is flitsende blou en rooi ligte sigbaar. ’n Hele ent links daarvan sien sy hoe donker figure agter ’n donker bos skuil en die werksaamhede van die polisie dophou – en in daardie donker figure skuil die dood.