WESBANK se Super Spar Castle 7’s-toernooi in Malmesbury belowe om weer ’n grote te wees met altesaam R60 000 in prysgeld op die spel. Die toernooi vind Vrydag en Saterdag 27 en 28 Januarie by die Wesbank-sportterrein plaas. Daar is nog net vyf plekke beskikbaar en die toernooi word as die grootste 7’s toernooi vir klubs in Suid- Afrika beskou. In die verlede het tot 36 klubs aan dié gesogte toernooi deelgeneem. Die toernooi is nou net nie meer beperk tot die Wes-Kaap nie, maar vir alle klubs in die land. Twee nuwe toevoegings tot die toernooi vanjaar is vrouerugby en netbal. Die Namibiese klubs Kudus en Walvisbaai sal saam met plaaslike spogklubs soos Mamre, St. George’s, Hamlets, Strand, Macassar, All Saints, Hopefield, Villiersdorp, en die huidige kampioen, Roses United, gaan sake uitspook. Verlede jaar se toernooi is deur Marius Schoeman, direkteur van afrigting by SAS, gebruik om talent te scout. Saam met die huidige Blitsbok-afrigter, Sandile Ngobo, sal die spelers wat raakgesien word, dalk in die toekoms deel wees van die uitgesoekte Blitsbok-groep. Shilton van Wyk en Jaiden Baron wat nou by die Blitsbokke is, het voorheen aan die toernooi deelgeneem. Die toernooi word weer in twee afdelings – die Challenge Cup en die Premier Cup gespeel. Die Challenge Cup skop die Vrydag af waar klubs se tweede spanne met die Bolandse streek- en Gemeenskapskild-klubs gaan meeding. Die vier semi-finaliste sal ook die Saterdag in aksie wees in die semi’s en finals. Volgens die toernooi-direkteur Eduann Howburg, gaan netbal ook aangebied word, aangesien die Netbal World Cup-toernooi later vanjaar in Kaapstad aangebied word. Die vrouespanne kom uit die WP, Boland en Griekwas. Daar moet nog bevestig word of Namibië ’n span gaan stuur. Die toernooi is weens die Covid-19-pandemie vir twee jaar nie aangebied nie, maar vanjaar word ’n lekker atmosfeer beloof en families word genooi om dit by te woon.