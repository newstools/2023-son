NÁ ’N paar moeilike jare weens Covid begin die Kaapse saxofoonspeler Don Vino sy 2023 met ’n bang saam met sy komende konsert, Face to Face. Die show is ’n mengsel van local flavour saam met internasionale talent aangesien die Britse saxofoonspeler Andrew Young by hom aansluit vir ’n aand om te onthou. Die duo sal ’n twee-aand-show hê, waar fans kan uitkom en ’n aand van jazz geniet terwyl hulle met die gehoor deur memory lane sal stap en van hulle gunsteling-songs speel. Maar dis nie die eerste keer dat die twee bymekaar kom nie. Don deel dat hulle aanvanklik in 2008 ontmoet het toe Andrew ’n show in die Kaap gedoen het. Jare later het die twee saam opgetree op die Love Jazz Cruise en mense kon nie genoeg van hulle musiek kry nie. “Wat hierdie konsert van die res onderskei, is dat dit net twee saxofoonspelers is. Ek dink nie daar was al ooit ’n show soos in Kaapstad waar twee saxofoonspelers van die Kaap en die Verenigde Koninkryk saamkom en ons twee wêrelde bymekaarbring nie. “Dit is ’n mengsel van jazz, RnB, love songs en dansmusiek. So, dit het ook ’n bietjie nostalgie, want ons is albei lief vir old school music,” verduidelik hy. Die twee sal ook ’n intieme sessie hê waar hulle stories oor hulself deel. Don sê verlede jaar was nogal ’n goeie jaar vir hom. Ná twee jaar van beperking weens Covid was 2022 ’n sug van verligting. “Tydens Covid kon ons nie die dinge doen waarvoor ons lief is nie. Dit was regtig hartseer dat ons nie as ‘essential’ werkers gesien is nie, want musiek is so kragtig — dit beïnvloed die verstand, die hart en die siel. “Dit het dus ons harte gebreek om gesien te word as iets wat nie nodig is nie. Maar verlede jaar was baie beter, veral teen die einde,” sê hy. As jy een van Don Vino se toegewyde fans is, het jy baie om na uit te sien. Vanjaar sal hy sy gospel-album uitreik, en in Junie sal hy ’n konsert, SaxyVibes 5, in die Grand Arena hê. Face to Face word op 27 en 28 Januarie om 19:30 in die teater The Wave aangebied. Kaartjies kos R200 en is beskikbaar by Quicket.