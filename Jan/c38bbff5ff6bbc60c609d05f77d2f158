Hi, Sonlanders! Bossie Boois is die hoofverdagte in Aiden Jackson se visier. Sy instink lei hom na Bossie en daar hoor hy wat werklik met klein Jona gebeur het. Intussen bring Fanie 'n spartelende Lien terug na die hok waar hy haar aangehou het, maar word deur besoekers onderbreek. Lien se lewe is in Fanie se hande. Sal hy die regte ding doen of Lien uitlewer soos hy belowe het? Geniet nou die slothoofstuk van Gwen Kordom se verhaal “Haar Naam Is Lien”. ‘EENDAG as ek groot is, gaan ek met pa Janneman trou.” “Hoekom, Lien?” “Hy is mooi en ruik lekker.” Lien hoor duidelik Martha se lag in haar kop. Die atmos­feer was altyd lig en vrolik in die huis waarin sy grootgeword het. Pa Janneman het nooit sy lippe aan drank gesit nie. Hy was 'n liefdevolle pa en Martha Botha 'n liefdevolle ma. Tot die donkerte gekom het. Sy was die donkerte. Ma Martha verdien dit nie. Dis seker reg dat sy vanaand sterf. Sy was die lig in daardie twee se lewe toe sy klein was. Maar die kind, wat dieselfde lig gegee het, het dit weggeneem. Daar is spyt in haar. Spyt oor sy nooit vir ma Martha die waarheid kon vertel en om vergifnis pleit nie. Dis snaaks wat 'n mens besef wanneer jou sterwensuur aanbreek. Jy doen introspeksie oor jou lewe en skrik vir die minder mooi dinge wat jy aangevang het. Dis gewoonlik meer as jou goeie dade... Chico Brits se donker vel glim in die lig wat uit die tonnel skyn. Fanie voel altyd onseker naby dié man met die koue oë. “Ons het groot probleme. Daai sergeant van die Kaap krap lelik rond. Een van my ouens het hom sien ingaan by Bossie se plek,” sê Chico. “Dit gaan oor die laitie. Almal op Soetrus word ondervra. Dis hoekom ek nie lank hier kan rondstaan nie,” sê Fanie. “Ek soek nie daai speurder op my lyf nie.” Chico staar met skrefiesogies na Fanie. “Jy is haastig om hier weg te kom. Is daar iets wat ek moet weet?” “Iets soos wat?” vra Fanie dapper, maar in sy binneste slaan sy hart tamboerslae. Chico loop stadig op Fanie af. Dan skiet sy hand uit. Hy gryp Fanie aan sy skouer. “Iets soos iemand wat jy wegsteek. Lippe het gesien hoe jy 'n vroumens in die bakkie laai. Waar is sy?” “Ek het haar laat gaan. Sy het te veel geraas gemaak,” sê Fanie vinnig toe vier van die ouens nader staan. Hy sidder om te dink wat hulle met haar sal aanvang. Op 'n manier was hy dankbaar dat hy daardie dag so vinnig gedink het. Hulle wou haar saamneem. Hy het gelieg oor plaaswerkers daar naby en 'n patrollievoertuig. Hy sou haar bring wanneer hulle mekaar weer kry. Later, toe hy hulle ontmoet, moes hy verder lieg en sê daar was 'n struweling tussen hom en Lien. Hy het haar met 'n klip teen die kop geslaan en agterna besef sy is dood. Haar liggaam in die veld begrawe. Chico het hom geglo. Daar is nie 'n manier wat hy hulle naby daardie hok kan toelaat nie. Sy eie lewe is op die spel. Chico haat dit wanneer iemand vir hom lieg. Fanie worstel steeds met die beelde van klein Jona. Jona se bloed is op sy hande. Hy is spyt oor al die dinge wat nou hier op Soetwater gebeur. Geld bring geen geluk as dit ten koste van ander is nie. Daaroor was sy pa reg. Janneman sluip agter die manne in die blou uniforms aan. Groot was sy geluk toe hy die polisiespan teen die grensdraad gewaar. Hy wou nader gaan om te groet, maar sien toe hoe die speurder en die res van die uniforms hulle wapens uithaal en voetslaan agter Bossie Boois. Waarheen sou hy die polisie lei? Dis waarheen sy intuïsie hom gelei het om stil-stil agterna te gaan. Bossie is nie 'n engel nie. So, dalk weet hy iets oor Lien. Hoekom hy nou eers daaraan dink, gaan sy te verstand te bowe. Tog is Janneman bly dat hy vandag gekies het om inspeksie langs die grenslyn te doen. Met 'n kloppende hart behou hy ? goeie afstand van die groep. In die verte sien hy die grotte waar hulle kleintyd as kinders gespeel het. Die ideale plek om iemand te versteek. Hoekom het hy nie self daaraan gedink nie? Sersant Aiden Jackson steek sy hand in die lug en vorm 'n vuis. Agter hom vries die ses lede soos een man. Aiden beduie twee moet reg en die ander twee links om die grot. Hy is dankbaar vir die ruie bossies. Dis die enigste plek waar hy so ver die meeste bome gewaar. Maar bome is die minste van sy worries. Fanie Vi­sagie se bakkie en 'n wit bakkie staan voor die ingang van die grot. Toe hy omkyk, sien hy hoe Bossie stilletjies wegsluip. Dan spring hy weg en hol dat 'n klein stofwolk agter hom opslaan. Aiden kan die glimlag nie keer nie. Skytbang mannetjie. Vir hom sal hy later kry. Eers die grootkoppe vang... “Hoekom glo ek jou nie?” vra Chico vir Fanie. “Lippe, kyk jy en Skoene wat daar agter in die hoek aangaan. Fanie draai gedurig daar rond as ons hier is. Jy beter hoop hulle kry niks.” Fanie luister vreesbevange. Saam met Chico is hulle sewe. Vier dek die ingang. Dan is daar 'n opgewonde gil. “Het julle iets gekry?” vra Chico. Daar is 'n stilte. Toe 'n struweling en die volgende oomblik verskyn hulle met Lien uit die donker hoek. Fanie se moed sak tot in sy skoene. In Lien se oë sien hy vrees. Toe haar onderlip begin bewe, wens Fanie dinge was anders... Chico pluk die mes uit en beduie aan die twee om Lien nader te bring. Toe los hy Fanie en gryp vir Lien. Met 'n blitsvinnige beweging sny hy die toue om haar polse los. Dan pluk hy die lap van haar mond af. “Nou kan ons lekker gesels. Lien, as ek reg onthou? Blykbaar het jy met 'n man weggeloop. “Lien, die los poppie.” “Hande in die lug!” Die volgende oomblik breek pandemonium los. Chico se makkers probeer almal op een slag by die grot uit spat, maar hardloop in mekaar vas. Die twee uniforms wat saam met Aiden ingestorm het, het hulle hande vol om die ses ouens onder beheer te bring. Dan ontvang hulle hulp vanaf Janneman, wat die groep stormloop. Intussen slaan Fanie voet in die wind. Aiden se wapen is sekuur op Chico se gerig. “Laat haar gaan,” sê Aiden. “Sit neer jou wapen of ek sny haar keel oop. Daar is nie 'n manier hoe jy uit die ding gaan kom nie, my broe. Gee jou oor terwyl jy nog lewe, want as jy enigiets try, sal ek jou soos ? hond skiet.” Chico kyk onseker na Aiden en laat dan die mes sak. Lien breek soos 'n wildsbokkie uit sy greep en hardloop. Dan is Janneman met een tree by Lien. Gryp haar teen sy bors vas terwyl sy onophoudelik huil. “Jy is veilig.” Aiden staar 'n oomblik na die toneel. Hy sal graag wil weet hoe die storie uitspeel met Janneman en Lien. Dalk keer hy terug vir die troue. Dan kraak sy radio. Twee van sy lede het Fanie aan die ander kant van die grot vasgetrek. Verligting spoel oor Aiden. Sy werk hier is gedoen. Nou kan hy fokus op ander dinge soos sy persoonlike lewe. Hy word haastig huis toe, want in die Kaap wag Stella op hom.