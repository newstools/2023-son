AUSTRALIË sal vir die eerste keer in vier jaar weer rugby in Suid-Afrika kom speel. Dit is wanneer die Springbokke die Wallabies op 8 Julie in die openingswedstryd van die Rugby Championship gaan pak. Die Wallabies het in 2019 laas in Suid-Afrika kom speel. Weens die Covid-19-pandemie en laas jaar se skedule vir die Rugby Champion-ship het dié twee lande mekaar vier keer op Australiese grond gepak, met die Wallabies wat drie uit die vier wedstryde gewen het. In ontmoetings in Mzansi het die Bokke 12 jaar laas ’n tuiswedstryd teen die Wallabies verloor. Dit was in 2011 op Kings Park in Durban. Datums Ofskoon die Suid-Afrikaanse Rugbyunie nog amptelik moet bevestiging gee oor die datums vir die Rugby Championship se wedstryde, gaan die Bokke luidens Sport24 op 15 Julie in ’n wegwedstryd teen Nieu-Seeland se All Blacks te staan kom. Die Rugby Championship spog met ’n verkorte aanbieding, met die Bokke wat op 29 Julie teen Argentinië op tuisbodem te staan kom. Die Bokke pak weer die Poemas (5 Augustus) in Buenos Aires, maar dié game het geen betrekking op die Rugby Championship nie. Dit dien net as voorbereiding vir die Bokke se aanslag op die World Cup in Frankryk. Suid-Afrika sal ook in twee verdere toetse speel voor die afskop tot die World Cup, wanneer hulle op 19 Augustus in Cardiff teen Wallis speel. Hul laaste opwarmingswedstryd is teen die All Blacks op 25 Augustus op Twickenham.