DIE gewilde super-weltergewigbokser Roarke Knapp gee op 18 Maart ’n groot internasionale tree wanneer hy die ervare Fransman Ahmed El Mousaoui by Emperors Palace pak. Op dié extravaganza van Golden Gloves boks Kevin Lerena in ’n WBC-uitdungeveg teen Ryad Merhy van België om die Bridgergewig-titel. Die Golden Gloves-promotor Rodney Berman sê dis ’n “massiewe toernooi om die jaar mee af te skop. “Dis Las Vegas by die Palace of Dreams aan die Oos-Rand,” sê hy. El Mousaoui het egter dubbel Knapp se ervaring. Hy was al 39 keer in die kryt teenoor die 17 gevegte van Knapp. Dit is dus ’n groot taak wat op die bokser van Edenvale wag om die Fransman te klop. El Mousaoui was in 34 gevegte aan die wenkant, maar kon net agt teenstanders uitslaan. Knapp daarenteen het in 15 oorwinnings 11 boksers sterretjies laat sien. Hupstoot ’n Oorwinning vir Knapp sal nie net die internasionale pad vir hom oopmaak nie, maar ook sy bankrekening ’n stewige hupstoot gee. Dit is opvallend dat Lerena terug is in die bridger-afdeling nadat hy verlede jaar besluit het om na die swaargewigafdeling op te skuif. Hy kry hier die kans om opnuut die aandag op hom te vestig.