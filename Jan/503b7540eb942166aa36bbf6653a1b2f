SARON. - Soos die kwik by die dag styg en die dae al warmer raak, is baie mense se bloeddruk ook besig om die hoogte in te skiet oor Eskom se swak diens. Behalwe die beurtkragkwessie is mense nou keelvol vir Eskom oor hulle so lank neem om veral foutiewe koopkragmeters by huise te vervang, krag aansluitings te doen en straatligte te herstel. ’n Man het Woensdag vertel dat hy ’n jaar gewag het voor die krag by sy nuwe blyplek aangesluit is. Hannes Smit, raadslid vir wyk 30 by die Drakenstein-munisipaliteit, sê die munisipaliteit moet dikwels die blaam dra vir Eskom se swak diens. Onder die ses dorpe in die Drakenstein-area is dit net Wellington en Paarl se straatligte wat onder die munisipaliteit se beheer is. Saron, Gouda, Hermon en Simondium val onder Eskom. Chriszell Titus (29) se krag is al vir meer as drie weke af is. Wat die situasie vir Titus en haar kêrel, Alfredo Ceazar (30), so moeilik maak, is dat hulle ’n baba het wat net twee weke oud is. Ceazar sê: “Ons moet water vir die baba op ’n gasstofie kook. Die mense raak al ontevrede oor ons hulle elke keer moet vra om ons bederfbare goed in hul yskaste te hou. Pogings om Richard Mali, Eskom se customer relations bestuurder vir die streek in die hande te kry vir kommentaar, was onsuksesvol. 