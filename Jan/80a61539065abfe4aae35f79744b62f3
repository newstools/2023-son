EEN van die mees geliefde sentrums in Hanover Park, was vir die afgelope paar maande die teiken van misdadigers. Oor die naweek het Maryland Centre, ’n convent vir nonne, weer ’n inbraak deurgemaak, kort nadat daar ook in Desember by die sentrum ingebreek is. Kashiefa Mohammed, ’n woordvoerder van die Hanover Park-gemeenskapspolisiëringsforum, sê die misdadige optrede is dié van druggies. Mohammed sê dis hartseer dat ’n Godvresende organisasie so geteiken word. “Ons het Dinsdag (vandag) ’n vergadering met die convent omdat hierdie nie die eerste inbraak is nie. “Daardie nonne gee elke dag kos uit in hierdie gemeenskap en die feit dat die misdadigers nog op vrye voet is, is nie reg. “Om ’n heilige plek soos hierdie te besteel en vandaliseer is nie reg nie, dit is plein boosheid. “Ons as gemeenskap is teleurgesteld in die skelms en ook diegene wie nie na vore wil kom met inligting nie. “Koperpype en wasbakke is hierdie keer gesteel met groot skade wat aan water pype gerig is. “Die hele plek het oorstroom,” vertel Mohammed en voeg by dat die kriminele toegeslaan het tydens load-shedding. Skade Mohammed doen ook ’n beroep op die gemeenskap om na vore te kom met enige hulp rondom die onlangse inbrake en vra ouers om in te tree as hul kinders betrokke was. Mohammed sê met die laaste inbraak, net voor Kersfees, was daar ook meestal koperpype gesteel, wat toe ook groot skade aan die sentrum se watertoevoer veroorsaak het. Volgens Mohammed ontvang die sentrum geen befondsing, en moet skade uit lede se sakke regmaak word. Sy sê ook dat die feit dat daar nog geen arrestasies gemaak is met die inbrake nie, wys dat die polisie nie hul werk doen nie, en voeg by dat vandag se vergadering met die nonne gaan oor ’n aksieplan vorentoe om die klooster te beskerm. Kapt. FC van Wyk, ’n polisiewoordvoerder, sê geen arrestasies is nog gemaak in verband met die laaste inbraak nie. Volgens Van Wyk, ondersoek die Phillipi-polisie die saak. “Die polisie moedig die publiek aan om vorentoe te kom met inligtinge wat kan help met die ondersoek. “Enigeen met inligting rondom die insident, word vriendelik versoek om met die ondersoekbeampte, speursersant Siphokazi Gcuze, op 073 509 8036 of 021 690 1517 in verbinding te tree,” het Van Wyk bygevoeg.