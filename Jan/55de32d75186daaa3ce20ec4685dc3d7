DIE matriekseun, wat kort voordat hy sy matriekuitslae gekry het koelbloedig doodgeskiet is, is Saterdag ter ruste gelê. Wakeel Dreyer (19) se sokkerspanmaats en skoolvriende was duidelik hartseer tydens die diens by die PPE Pentcoastal Pinkster Kerk in Beacon Valley, Mitchells Plain. Liam Hector, een van sy spanmaats, het hom as 'n persoon beskryf wat altyd gelukkig was. Hector sê: “Hy het ons baie lesse op die sokkerveld, asook in ons persoonlike lewe geleer. Ek is dankbaar dat ons saam kon speel. Die hele span gaan hom baie mis.” Volgens Pastoor Albert Tromp, wat die begrafnisdiens gelei het, was Dreyer akitef in die kerk en by die jeug. Hy het die 19-jarige as 'n lieflike jong man beskryf, wat altyd gesmile het. Dreyer was een van sy skool se wiskunde top-presteerders en sou aan die Universiteit van Stellenbosch gaan studeer. Hy is geskiet toe hy by 'n huiswinkel in Palestrina-straat gestaan het. Dit was ‘n dag voordat hy sy matriekuitslae sou kry. Intussen is twee verdagtes gearresteer en sal hulle Maandag in die Mitchells Plain-landdroshof op klagte van moord verskyn.