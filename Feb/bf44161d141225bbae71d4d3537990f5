DIE Proteas is deur na die eindstryd van die T20 World Cup vir vroue en kom Sondag op Nuweland teen Australië te staan. Die Suid-Afrikaners het Vrydag op Nuweland Engeland met ses lopies in die halfeindstryd geklop en daarmee die eerste Suid-Afrikaanse senior mans- of vrouekrieketspan geword om in ’n World Cup eindstryd te speel. Suné Luus, Suid-Afrika se kaptein, het besluit om eerste te kolf en 164 /4 aangeteken met die twee openers, Laura Wolvaardt (53) en Tazmin Brits (68), wat die grondslag met ’n vennootskap van 96 om die eerste paaltjie gelê het. Die wedstryd het op ’n spannende einde afgestuur toe Engeland 18 lopies van die laaste boulbeurt benodig het. Maar die Proteas se snelbouler Shabnim Ismail (3/27) was op haar briljante beste deur net ses lopies in die beurt af te staan. Sy het in dié beurt ook die paaltjie van Engeland se kaptein, Heather Knight (31), platgetrek. Ayabonga Khaka, naatbouler van Suid-Afrika, het ook haar kant gebring deur 4/29 in haar vier beurte te neem.