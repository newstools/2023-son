ROBERTSON. — Vyf huisgesinne wat verlede Vrydagaand alles in ’n brand verloor het, smeek om hulp. Niemand het nog na die mense uitgereik nadat ’n man na bewering die huise afgebrand het nie. Son het van die slagoffers gaan besoek, terwyl hulle besig was om al die verbrande meubels wat in die slag gebly het, weg te karwei. Hendrik Solomon en sy seuns sê hulle het nou geen ander heenkome nie. Ander slagoffers het tydelike herberg by vriende en familie gekry. Die mense het niks meer oor nie, net die klere aan hulle liggame. ’n Baby het brandwonde opgedoen, maar ’n cop was betyds om ’n venster stukkend te slaan om die arme pienkvoetjie uit die brandende huis te red. Die kind is nou buite gevaar. Solomon sê die jong wat die huise na be­wering aan die brand gesteek het, is steeds missing in action. Vra Die vlamme het vinnig versprei en vier ander wonings het binne ’n oogwink vlam gevat. Nou vra die mense asseblief vir skenkings sodat hulle net weer op die been kan kom. Mense wat skenkings wil doen, kan dit in Mimosalaan in die woonbuurt Môreson gaan aflewer. ’n Navraag oor die voorval is na die polisie gestuur. Hoewel daar polisiebeamptes op die toneel was, sê kapt. Nowonga Sukwana, ’n polisiewoordvoerder, hulle het geen rekord van brandende huise nie.