DIE onlustepolisie en taktiekse reaksie-eenheid in Ficksburg in die Vrystaat, het ingegryp toe leerlinge geweldadig geraak en onderwysers aangeval het. 'n Polisiewoordvoerder, AO Mmako Mophiring, sê die kinders het onderwysers daarvan beskuldig dat hulle verantwoordelik was vir 'n kind se dood wat na bewering gif gedrink het. "Die seun is deur sy ouma dood in sy huis gekry. Leerlinge van Tlotlisong High School, het Donderdag om 11:00 geweier om voort te gaan met klasse en het onderwysers gedreig. "Die polisie het opgedaag, en het sommige kinders klippe na die voertuig gegooi en dit om gegooi. "Back-up het opgedaag en nog drie polisievoertuie se ruite en bakwerk is beskadig." Mophiring sê die skool se vensters en hekke is beskadig, maar die onderwysers was ongedeerd. "Een leerling wat 'n omstander was, is met 'n klip teen die kop gegooi. Niemand is gearresteer nie en 'n saak van openbare geweld word ondersoek." 