DIE 20-jarige opkomende sanger Angelo Johnson van Malmesbury hoop om mense regoor die land te inspireer met sy splinternuwe song, Mal Verlief. Johnson is van jongs af betrokke by sang en gebruik uiteindelik die ervarings van sy private lewe om ander deur gospel, sowel as liefdesliedjies, aan te moedig. Die nuutste love song, Mal Verlief, word gesien as die perfekte inspirasie vir ouens tydens die maand van liefde. In gesprek met Son oor wat die song geïnspireer het, sê hy: “Die song gaan oor ’n ou wat verlief is op ’n meisie, maar het nie die moed om dit in haar gesig te vertel nie. “Hy spandeer dus sy tyd om briewe vir haar te skryf en stuur dit saam met die posman, maar heg nie sy adres aan of sê wie hy is nie. “So, terwyl haar hart aangeraak word, het sy geen idee dat dit hy is nie. “Baie ouens is te bang om verwerp te word of om die rooi kaart te kry, soos ons sou sê, dat hulle al daardie gevoelens binne-in bottel.” “Maar dis eenvoudig, sê net hoe jy voel.” Die inspirasie vir die liedjie kom uit sy eie verhouding met sy huidige meisie, sowel as dié van ander om hom. Gelukkig vir hom kon hy die meisie van sy drome kry. Afgesien van musiek, het die ambisieuse jongeling groot drome vir homself. Hy werk tans daaraan om sy deurbraak in die toneelspelbedryf te maak en sal binnekort verder met sy studies by Unisa begin. Nadat hy tydens Covid gematrikuleer het, het Johnson van die ergste dele ervaar van die pandemie. “Ek het in depressie gegaan omdat ek nie deur universiteite aanvaar is nie. As ’n laitie sien jy al jou vriende wat universiteit toe gaan, en hier het ek aangehou aansoek gedoen, maar niks het daarvan gekom nie. Maar daardie uitdagings het my baie mature gemaak, en ek besef nou dat ek daardeur moes gaan. Dit het my gehelp om nader aan God te beweeg.” Hy sê toe niks anders gehelp het nie, het hy sy krag gevind in die tye wat hy op sy knieë gegaan het om te bid. Mal Verlief sal hierdie Februarie op alle digitale platforms beskikbaar wees.