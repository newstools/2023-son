BERIGTE van 'n beweerde ontvoering het tot meer as net die vrylating van 'n slagoffer die week gelei. Saam met speurders van Knysna en misdaadintelligensie kon die vermeende verdagtes ïdentifiseer word, asook waar die slagoffer aangehou is. 'n Losprys is ook vir die vrylating van die slagoffer geëis. 'n Gesamentlike operasie het gelei tot 'n woning in Robololostraat in Knysna, waar die Malawiese slagoffer gevind en na veiligheid geneem is. Tydens die soektog is daar ook beslag gelê op 70 gram tik en 156 mandrax-tablette ter waarde van R33 860. Nadat die slagoffer en een van die verdagtes by die polisiestasie ondervra is, is 'n opvolgoperasie by die perseel van nog 'n verdagte uitvoer. By die Nigeriese-burger se woning is 7 500 mandrax-tablette en 1,5 kg tik ter waarde van R502 500 ontdek. Kontant ter waarde van R20 000, wat vermoedelik die opbrengs van misdaad is, is ook op beslag gelê. Die vier verdagtes, 'n volwasse buitelandse man, twee Suid-Afrikaanse mans en een Suid-Afrikaanse vrou is in hegtenis geneem op aanklag van ontvoering, afpersing en dwelmhandel. Kapt FC Van Wyk, 'n polisiewoordvoeder, bevestig dat die verdagtes in die hof sal verskyn sodra hulle aangekla is.