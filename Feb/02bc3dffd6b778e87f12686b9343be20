FRANZEL September hoop om te kan voortbou op die Boland-Kavaliers se vertoning verlede week teen die Valke. Die Bolanders kom Saterdag in Bridgton, Oudtshoorn, teen die SWD-Arende te staan. September-hulle swerf nog in die glorie nadat hulle in hul eerste wedstryd die Valke oorheers het. Die Kavaliers het die Curriebeker-wedstryd(Eerste Liga) met 48-22 gewen nadat hulle 36 punte in die tweede helfte aangeteken het. Maar September het egter gewaarsku om nie te veel op die eerste vertoning te konsentreer nie, maar om eerder op die stryd teen die Arende te begin fokus. “Kyk, daar is geen twyfel dat ek in my noppies is met dié vertoning. Maar dis ’n nuwe week en nuwe teenstanders. “Ek sal vandag my span aankondig en op ons volgende taak op hande begin fokus,” het September benadruk. Hy kan ook nie ophou om te praat oor sy nuwe skrumskakel-aanwins, Bentley Geldenhuys, wat sy debuut teen die Valke vir die Kavaliers gemaak het nie. “Dit is ’n speler om te watch vir die toekoms. Al het hy nog net klubrugby gespeel, watch ek hom al ’n geruime tyd. “Hy is vir my ’n volmaakte scrummie, waarin ek beslis sal belê,” het September verduidelik. Hy het bevestig dat die losvoorspeler Keenan Opperman nie vir die stryd in die Klein-Karoo weens harsingskudding oorweeg sal word nie. Anton Moolman, coach van die Arende, is ondanks sy span se nederlaag teen die Oostelike Provinsie vol vertroue sy span sal beter kan vertoon. Moolman sê: “Ons is vroeg teen die OP ontwrig toe ons twee voorrymanne vroeg in die wedstryd weens beserings verloor het.”