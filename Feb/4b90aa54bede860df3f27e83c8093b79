DIE lyk van ’n onbekende vrou is Sondag in Delft in ’n vlak graf aangetref. Die 21-jarige vrou se lyk is omstreeks 19:00 in die vlak graf in Aframstraat, Leiden, gevind. Sy het verskeie steekwonde aan haar liggaam gehad. Beweringe wil dit nou hê dat dit die werk van iemand naby aan haar kon wees wat haar so aangerand het en toe begrawe het. Volgens AO Joseph Swartbooi, ’n polisiewoordvoerder, is die vrou deur mediese personeel op die toneel dood verklaar. Die motief rondom die voorval word nog ondersoek. Farida Ryklief, aktivis vir vroueregte en gemeenskapsleier in Delft, sê: “Delft is ’n Red Zone. Daar was verskeie mense die naweek in Delft vermoor. Geskok “As menseregteaktiviste is ons geskok oor wat gebeur het. “Ons is gekant teen enige vorm van geweld, veral teen weerlose vroue en kinders. “Ons benodig meer sigbare polisiëring om die area te patrolleer. “Vroue is nêrens meer veilig nie en dit is nie reg om in vrees te lewe nie. “Dit is skokkend om te verneem van nog ’n vrou wat wreed doodgemaak is.” Niemand is nog gearresteer nie en die cops is besig om ’n moordsaak te ondersoek. 