'N SENIOR amptenaar van die nasionale vervolgingsgesag (NVG) en haar seun is skuldig bevind nadat 'n laptop met hoogs vertroulike inligting voete gekry het. Jacobeth Lepinka (52) is op 17 Februarie in die Pretoria-landdroshof skuldig bevind aan bedrog, ongemagtigde toegang tot inligting en ongemagtige bekendmaking van inligting. Haar seun Kedifentse (28) is skuldig bevind aan ongemagtigde toegang tot inligting. Hul skuldigbevinding kom nadat die NVG reeds in 2014 uitgevind het dat Lepinka 'n laptop met vertroulike inligting sonder magtiging huis toe geneem het. 'n Saak van diefstal is geopen en die voorval is by die Valke se ondersoekspan vir ernstige korrupsie aangemeld vir verdere ondersoek. Brig. Thandi Mbambo, 'n Valke-woordvoerder, sê die ondersoek het die span na die laptop gelei, wat toe deur Lepinka se seun as sy eie gebruik is. Ná 'n lang ondersoek is ma en seun voor 'n hof gebring waar hulle uiteindelik skuldig bevind is. Hulle word op 16 Mei gevonnis.