HI, SONLANDERS. Lucien van Wyk bevind hom in ’n penarie nadat hy ’n vreemde vrou gehelp het. Die vrou toon haar kragte toe sy wakker skrik en hom karnuffel. Toe sy besef dat Lucien se intensies om haar te help rein is, waarsku sy hom dat hulle onmiddellik uit die gastehuis moet padgee om hul lewens te red. Toe hulle by die gastehuis uitsluip, gewaar die vrou iets daar op die strand wat haar na haar asem laat snak. Lees nou verder aan Hoofstuk 3 van Salmon Smith se spanningvolle verhaal, ‘Die Vreemde Vrou’. ‘Wat soek die polisie so vroegmôre daar op die strand?” fluister Lucien dringend aan die vrou. Sy maak asof sy hom nie hoor nie. “Kom, waar is jou kar?” fluister sy terug. Lucien beduie na een van die sykante van die gastehuis. “Daar om die draai onder die shades.” Skielik gryp die vrou Lucien se hand vas en trek hom agter haar aan. “Kom ons sluip al met die donker skaduwees langs. Hulle kan ons nie nou hier betrap nie!” sê sy dringend. “W-wag ’n bietjie … w-wat gaan hier aan? In watter k*k het jy my nou gedompel!” vra Lucien. Die vrou ruk hom agter haar aan. “Kom, daar is nie nou tyd nie!” Daar op die strand is twee polisievoertuie en een ambulans. Hulle krap kop oor drie lyke van onbekende mans. Twee is blanke mans en een ’n swart man. Die twee wit mans lyk soos Russe. Hulle is netjies geklee in swart aandpakke, maar met gapende wonde aan twee se kele en die mes wat uit een se kop steek. Een van die lyke het nog ’n pistool, met ’n silencer voor aan die loop, in sy hand en daar lê nog ’n soortgelyke pistool eenkant. Hulle fynkam die toneel vir nog leidrade, maar die stormreën van die vorige nag het enige tekens van ’n struweling en spore uitgewis. En daar eenkant versteek agter digte bosse sit vier mans, ook almal netjies geklee in swart pakke en hou die toneel stip dop. Hulle sien hoe die polisie versigtig en soekend op die toneel rondloop. “She managed to overpower our men. Now she escape and is somewhere around here,” fluister een van hulle in ’n swaar Russiese aksent. “Yes, we better get her before she goes deeper in South Africa. If she manage to do so, then we will be in deep shit!” kom dit van nog een. Dit is toe een van hulle sy kop regs draai en die omgewing daar by die wit geboue fynkam. Hy vries onmiddellik in sy aksie. Sy oë vernou toe hy na een van die wit geboue daar ver staar, Hy tik aan die ou hier langs hom. “Agent 227, give me that night sight binoculars, quick!” Hy gryp vinnig die verkyker toe dit aangegee word en plaas dit oor sy oë. ’n Frons verskyn tussen sy oë en hy verstel vinnig die focus van die verkyker. Dis toe hy hulle gewaar … Twee figure besig om gebukkend om ’n draai te hardloop. Hulle verdwyn uit sy gesigsveld, maar hy het klaar die vrou aan haar postuur geïdentifiseer. “What is it?!” vra Agent 227 vinnig. “I’ve spotted Agent 333 there at that white building. She’s busy escaping and someone’s helping her.” Die vier manne kry skielik lewe. Hulle hardloop koes-koes tussen die sandduine deur met ’n ompad na waar die man vir Lucien en die vrou sien verdwyn het. Hul pistole, met die silencers voor aan die lope, is gereed in hul hande. Hulle is net betyds om te sien hoe Lucien met ’n stinkspoed by die parkering uit reverse. Hulle probeer die voertuig se weg versper toe Lucien die voertuig in eerste rat kap en sy regtervoet mik vir die petrolpedaal. Sy oë verstar egter in sy kop toe hy in die vier pistoollope vaskyk. Asof in slow motion sien hy hoe hulle saam op sy voertuig afstorm. Hy kyk toe vlugtig na die vrou hier langs hom, maar sy sit nie meer kiertsregop hier langs hom nie. Hy voel hoe iets hier onder by sy voete peuter en sien dat dit sy is wat oor sy bene afbuk “Wat maak jy nou?!” gil hy Hy voel hoe die kar vorentoe skiet toe sy die petrolpedaal met haar hand platdruk. “Ry, jou sot! Hulle gaan ons vrekskiet!” gil sy dit uit. Dit lyk asof dié woorde weer woema in Lucien se system blaas. “Okay, vat weg jou hand!” gil hy terug en trap met mening op die petrolpedaal. ’n Koeël ploeg ’n klein gaatjie deur die voorvenster en skuur rakelings by sy kop verby. Hy sien hoe die manne uit die pad duik toe hy op hulle afjaag. Hy verwissel vinnig van ratte soos sy kar spoed optel. In sy tru-spieël sien hy hoe die manne skiet-skiet agterna hardloop. Van die koeëls tref sy agterruit en die bakwerk van sy motor. Hy voel hoe een koeël agter sy sitplek vasslaan. Toe sit hy éérs voet in die hoek. Toe hulle uit hul aanvallers se gesigsveld verdwyn, draai hy vinnig regs in Voortrekkerweg. Hy jaag tot in Hoogstraat. Net ná die NG Kerk swenk hy links tot in Main Road, wat verder aan die R364 raak. Hy weet dat dít die pad is wat hom uit die dorp sal vat in die rigting van Clanwilliam. Toe hulle op die oop pad kom, kry hy eers kans om asem te skep. Hy sien dat die vrou weer regop gekom het. Sy kyk vlugtig na agter. “Jy sal moet jaag dat jy dieper die binneland inkom! Hulle het vinnige voertuie wat ons maklik sal inhaal!” sê sy en kyk weer voor hulle op die pad. Die pad is donker en stil dié tyd van die oggend. Daar is nie ’n enkele voertuig nou op die pad nie. “Kan jy nie verdomp vinniger ry nie?!” vra sy skielik. “My krok kan net tot 120 kilometer per uur trek!” Daar is paniek in Lucien se stem. Toe hy weer in sy truspieël loer, voel dit asof daar ’n ysige koue agter sy rug afbeweeg. Daar agter sien hy twee pare ligte aangejaag kom. En hulle kom vinnig nader. “Wat is dit?” vra sy en kyk na agter. “Die bliksems!” gil sy dit uit en spring met een haal tot op Lucien se skoot. “Hey, wat maak jy nou?” gil hy. “Moer soontoe! Ek gaan bestuur!” beveel sy hom vinnig. Lucien besef dat dit nou ’n gejaag om lewe en dood is. Hy skuif vinnig onder haar uit, oor na die passasier-sitplek. Die vrou vat die stuurwiel vas en trap die pertrolpedaal vas teen die bakwerk Sy vloek hardop toe sy sien dat die voertuig weier om vinniger te beweeg. Sy sien in die truspieël hoe die eerste voertuig, ’n pikswart Hummer, op hul stert afpeil. Hul voertuig ruk toe die Hummer hulle van agteraf stamp. Terselfdertyd kom trek die tweede voertuig hier langs hulle op. Die donker ruite word afgedraai en ’n pistoolloop steek uit, loodreg gemik na hul koppe.