CALITZDORP. – Iets ruik nie lekker nie. Want die oumense se huis in die Vygieshof Ouetehuis word vir ’n geruime tyd omring met riool wat uit riool-tenke loop. Eleanore Bouw-Spies, DA-kiesafdelingshoof sê, ’n groot hoeveelheid riool bedreig die gesondheid van die bejaardes in die tehuis. Volgens haar is daar ’n traagheid om dit reg te stel. Volgens die DA is die suigtenks in Desember laas leeg gemaak. Tydens ’n besoek aan die dorp, is dammetjies riool in die omgewing van die tehuis opgemerk. Inwoners in die omgewing het ook gekla van die aaklige reuk wat in die lug hang. ’n Bejaarde was kwaad: “Dis nie lekker om jou laaste dae in so ’n omgewing te kom woon nie. Dit tas my menseregte en my gesondheid aan. Daar moet nou dringend ’n plan gemaak word, voor mense begin siek word.” Volgens die Kannaland-munisipaliteit, het die munisipaliteit se riool-vragmotor onklaar geraak en is tans in die proses om reggemaak te word. Daar is nou ’n diensverskaffer as tydelike maatreël aangestel om te help om die riool uit die suigtenks te trek. ’n Beroep op inwoners is gedoen om voortydig die munisipaliteit in kennis te stel sodat die tenke betyds leeggemaak kan word. 