VIER jaar gelede was die polisie die helde van die gesin Daniels van The Hague in Delft toe hulle die gesin met hulle verlore seun herenig het. Maar nou is die einste polisie ’n vet doring in hulle vlees. Die lofliedere vir Delft se polisie het tot ’n einde gekom nadat die polisie vele klopjagte op die gesin se huis gedoen het, vertel Valentino Daniels. Valentino (33) sê toe die polisie in 2021 die eerste keer op hulle huis toegeslaan het, was hulle verbaas en het hulle gedink die polisie het ’n verkeerde huis beet. “Toe kom hulle in Desember verlede jaar weer hier aan. “Ons het nog geslaap, toe trek hier ’n stuk of agt polisievoertuie op.” Jane Daniels sê sy onthou nog die dag soos gister. “Daai oggend het ek nog nie eens kans gehad om vir die Here dankie te sê vir nog ’n dag nie, toe is daar al ’n gun in my gesig. Daai dag was hulle rof en onbeskof en het hulle omtrent goed gebreek soos hulle soek. Wat hulle soek, weet ons nie. Ek het al gevra vir ’n lasbrief ook, maar dan word ek net ignore.” Die gesin het toe ’n saak teen die polisie gemaak en ook met die stasiebevelvoerder van Delft-polisie kontak gemaak. Die Danielse sê die bevelvoerder sou met beamptes praat, maar verlede Vrydagaand het die cops wéér op hulle huis toegeslaan. Volgens die gesin gee die polisie nie antwoord as hulle vra waarna hulle soek nie. “Ons weet nie of hulle vir guns of drugs soek nie. Hulle het my seun se boksslaansak oopgeskeur en daarin gekyk en die panel van my kar is ook oopgemaak,” vertel Valentino. Valentino is ’n pa van drie kinders en woon in ’n wendy-huis op die perseel. Sy twee ouer broers, Tobias en Denzil, is albei verstandelik en geestelik gestremd en woon in die huis met sy ma. Die gesin het opslae in die media gemaak toe Denzil in 2019 in Swaziland gaan haal is nadat hy ses jaar lank vermis was. Son het berig dat Denzil tot in Swaziland geryloop het. Twee beamptes van Delft-polisie, AO Brian Daniels en konst. Emile Faro, het toe saam met Jane gereis om haar seun te gaan haal. Die getraumatiseerde gesin sê hulle vermoed dat iemand die cops valse inligting oor hulle voer. AO Joseph Swartbooi, ’n polisiewoordvoerder, het die gesin aangeraai om weer ’n afspraak met die bevelvoerder van die Delft-polisie te maak.