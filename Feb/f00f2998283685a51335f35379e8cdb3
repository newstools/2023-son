TWEE vroue en 'n man, wat vermoedelik deel is van 'n huisbraaksindikaat van Hammanskraal, is deur die Pretoria-landdroshof tot sewe jaar agter tralies gevonnis. Modesty Chauke, Thalitha Ngwenya en Nicholas Mthimunye het inwoners van Centurion, suid van Pretoria, geteiken. Hulle het onder meer laptops, televisiestelle en juweliersware gesteel. Lumka Mahanjana, 'n woordvoerder vir die nasionale vervolgingsgesag, sê die hof het die twee vroue en man gesamentlik tot 23 jaar direkte gevangenisstraf gevonnis. “Hulle is skuldig bevind aan huisbraak met die opset om te steel. “Die drie het ook vorige veroordelings van huisbraak en roof.” Die NVG hoop dat hierdie vonnis 'n boodskap stuur dat 'n loopbaan in misdaad nie deur die regstelsel beloon word nie.