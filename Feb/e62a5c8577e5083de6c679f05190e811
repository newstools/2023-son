CHLOE Tryon het haar kontrak in die Indiese Premierliga met die Mumbai Indians met ’n skitterende vertoning vir die Proteas se T20 vrouekrieketspan, Maandag op Boland Park in die Paarl gevier. Tryon is een van vier Suid-Afrikaners wat Dané van Niekerk (Royal Challengers Bangalore), Marizanne Kapp (Delhi Capitals) en Shabnim Ismail (UPZ Warriors) insluit, wat vir die nuwe liga, ná afloop van die eerste ronde in die bie-proses, opgeraap is. Skaars ure nadat die Mumbai Indians tydens die auction Tryon se kontrak aangekondig het, was die 29-jarige boorling van Amanzimtoti in KwaZulu-Natal, aan die spits van die Proteas se sege van 65 lopies oor Nieu-Seeland in hul tweede wedstryd in die World Cup. Suid-Afrika het die wedstryd met 65 lopies gewen en daarmee sy aanslag op die World Cup weer op koers gekry, met Tryon wat 40 waardevolle lopies en 2/12 platgetrek het. Terwyl Tryon se signing fee R660 000 is, is dit nie naastenby haar spanmaats, Kapp (R3.2 miljoen) en Ismail (R2.1 miljoen) nie. Haar kontrak met die MI’s is inderdaad betekenisvol veral in lig van die toekoms van Suid-Afrikaanse spelers, wat op internasionale vlak meer ondervinding opdoen wat die nasionale net kan versterk. Die Royal Challengers Bangalore, Mumbai Indians (MI), Gujarat Giants, UP Warriorz en die Delhi Capitals sal aan die toernooi deelneem. Dit begin kort ná afloop van die World Cup, wat tans in Suid-Afrika plaasvind. ’n Totaal van 448 spelers het aan die auction deelgeneem waarvan 179 oorsese spelers was. Suné Luus, Suid-Afrika se kaptein, is onder die Suid-Afrikaanse spelers wat nie deur die WIPL se base geteken is nie. Die ander is Laura Wolvaardt, Nonkululeko Mlaba, Ayabonga Khaka, Nadine de Klerk en Tazmin Brits. Mlaba, wat Maandag 3/10 in vier beurte teen die Kiwi’s platgetrek het, is tweede op die wêreldranglys vir boulers en haar weglating is verstommend. Tryon het intussen gesê daar het ná die Proteas se nederlaag teen Sri Lanka harde woorde in die kleedkamer geval. “Ons het net daar ’n besluit geneem om alles agter ons te plaas en op die toernooi te konsentreer,” het sy gesê. Suid-Afrika staan nou in die derde plek in Groep 1 se punteleer, met Sri Lanka wat met twee seges die top-posisie beklee. Die Suid-Afrikaners kom Saterdag teen Australië, te staan.