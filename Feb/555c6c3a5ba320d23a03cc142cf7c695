SHERVANTAIGH Koopman verdedig sy Suid-Afrikaanse weltergewigtitel op 18 Maart by Emperors Palace. Hy kom dan op Golden Gloves se eerste toernooi van die jaar by Emperors, teen Jackson Kaptein te staan. Koopman, van die Oos-Rand, is ná tien gevegte onoorwonne, terwyl Kaptein, ’n Vrystater, ses van sy agt kragmetings gewen het. Hoewel Koopman die voordeel het dat hy voor sy tuisskare boks, sal hy Kaptein nie kan onderskat nie. Kaptein het sy laaste twee gevegte albei met TKO’s gewen nadat hy met Phikelani Khumalo en Siphiwe Lusizi afgereken het. Sy enigste nederlaag was in April verlede jaar, toe hy met ’n split decision teen Junior Makondo verloor het. Koopman daarenteen, het sewe van sy teenstanders uitgeslaan en sal Kaptein se verdediging behoorlik toets. Die opwindende Ricardo Malajika is ook weer terug op die program om die toeskouers op hul voete te hou. Hy boks in die junior weltergewig-afdeling oor tien rondes teen Adrian Lerasan van die Filippyne, wat 12 van sy 16 gevegte tot dusver gewen het. In een van die hoogtepunte van die aand, kom die skitterende jong Roarke Knapp teen die gevaarlike Ahmed El Mousaoui van Frankryk, in die junior middelgewigafdeling oor tien rondes te staan. Die Fransman sal beslis Knapp se taaiste teenstander tot dusver wees, maar ’n oorwinning kan vir Roarke die weg baan na gereelde internasionale kragmetings.