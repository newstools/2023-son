Liewe Antie Mona DIT gaan swaar, vreeslik swaar. Ek kan my so verkyk aan die mense wat naweke suip, maar in die week aan jou deur kom klop vir alles wat op die menu is. Oorkant my bly sulke mense. Deur die week is dit amper so asof hulle onder een dak met ons bly. Die kinders word gestuur om alles te kom vra: koffie, suiker, tee, brood, kraggeld ... Maar sodra naweke en pay-tyd aanbreek, is dit heel ander mense daai. Dan klop die musiek en jy hoor net die drankbottels raas. ’n Mens kry skaars ordentlike slaap in, want selfs tot Sondagaande laat word daar gerumoer. Maandagoggend klink dit of die dood ingetree het by daardie huis. Dit sal seker maklik wees om te sê dat ons nie meer vir hulle enigiets moet gee nie, maar ek dink aan die arme kindertjies, Antie. Hulle het mos nie gevra vir ouers soos daai nie. Dit breek my hart om elke keer te moet aanskou hoe selfsugtig grootmense is en hoe hulle glad nie aan die kinders dink nie. Maar ’n mens bereik ook ’n punt waar jy moeg raak vir hierdie tipe dinge. Ons is nie skatryk nie en dit gaan by tye ook maar swaar by ons. Wat baat dit ook jy maak jou koskaste leeg vir mense wat eenvoudig nie hulle les leer nie? —Anoniem, WhatsApp En hoekom sal hulle ook hulle les leer as julle altyd daar is om hulle uit te help? Hulle suip dan juis so lekker, wetend dat hulle van Maandag af net weer aan julle deur kan klop. Antie verstaan dat julle die kinders wil help en aan hulle dink. Maar in die process allow julle ook die volwassenes om hulle pligte te neglect. Sal dit byvoorbeeld dan nie beter wees om die kleintjies sommer daar by julle te laat eet nie? Hulle kan dan met vol magies terug huis toe gaan. Deur julle bure elke keer uit hulle grocery-nood te help, vreet die grootmense, wat naweke so paartie, ook lekker saam. Daar kan mos nie van julle verwag word om hulle monde ook oop te hou nie. Oorweeg ’n slag dié way, en julle sal sien hoe die grown-ups minder begin suip, want van drank kan hulle mos ook nie alleen leef nie. Liewe Antie Mona MY MAN is baie erg oor sy familie. Ná werk gaan hy eers by hulle om. Naweke is hy ook daar. Hy is min by die huis, Antie. Kom was net, trek aan en dan gaan hy weer na sy familie toe. As ek suggest dat ons ’n bietjie na my mense toe moet gaan, is hy vol verskonings. My eie mense sien ek min, maar daar word van my expect om sy family gatherings by te woon. My pa was verlede jaar baie siek, maar hy het nie een keer gaan kyk hoe dit met my pa gaan nie. Maar toe sy pa siek was, was dit amper so of die hele wêreld moes stilstaan. Ons almal moes gaan inloer. Nou, Antie, ek is all for familie bonds en liefde, maar dit kan mos nie net geld vir een gedeelte van die familie nie. Praat ek met hom hieroor, dan gooi hy sy toys uit die cot en sê ja, ek wil perform oor str*nt. Maar ek voel ek het ’n valid point, Antie. Of is ek die verkeerde ene in die verhaal? Ek raak nou moeg daarvan om na sy familie te gaan, ’n gesig op te sit en eintlik daar te sit en te wens ek kon hierdie tyd met my familie spend. — Hartseer Vrou, WhatsApp Hy maak mos nie mooi met jou nie! Wanneer jy die dag trou, is daar twee stelle families wat byeenkom en een word. Dit bly mos maar die ideaal dat families nader aan mekaar beweeg. So close soos wat ons tans aan stage 8 is hoef hulle ook nie te wees nie, maar daar behoort ’n level te wees waar almal met mekaar oor die weg kom. Geen huwelik of verhouding gaan net oor een persoon en wat daardie persoon wil hê nie. Dis pure selfsugtigheid. Maak tyd vir jou familie ook. Selfs al kom hy met watse verskonings vorendag, sorg jy dat jy tyd met jou family ook spend. Jou hubby se selfishness gaan groot probleme in julle huwelik veroorsaak as hy nie ’n change maak nie.