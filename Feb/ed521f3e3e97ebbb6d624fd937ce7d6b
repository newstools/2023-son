DAAR is nou eenmaal nie respek en agting vir die geriewe wat leerders se horisonne moet verbreed nie. As leerders nie gedreig word om dwelms by hulle skole te verkoop nie, is daar gevalle waar ’n skool sommer aan die brand gesteek word. Dít blyk met Parkwood Primêr die geval te wees toe dele van die skool Maandag vlam gevat het. Aangestel ’n Gedeelte van die toilette is in die vroeë oggendure in die brand verwoes. Die 730 leerders moet nou vyf toilette deel. Die seuns en meisies moet dieselfde toilette gebruik. Volgens Morné Davids, administratiewe klerk by die skool, is daar mense aangestel om te monitor as die leerders die toilette gebruik. Davids sê: “Die departement is sedert verlede jaar besig om die toilette te vervang. “Hulle het twaalf toilette afgebreek en nou het die brand van die oorblywende toilette verwoes.” Die leerders is Maandagoggend huis toe gestuur toe daar besef is dat geen onderrig vir die dag sou kon plaasvind nie. Daar was nie lopende water vir die toilette by die skool nie. Die watertoevoer na die oorblywende toilette is intussen herstel. Volgens Hamied Bester, een van die opsigters by die skool, is hy deur een van die sekuriteitswagte by die skool van die brand verwittig. Bester vertel: “Dit was omstreeks eenuur Maandagoggend toe een van die sekuriteitswagte by die skool my bel en van die brand inlig. “Hulle was besig met sekuriteit-rondtes toe hulle die brand by een van die toilet-blokke gewaar. “Die brand het gou na die dak van die toilet versprei. Dit lyk asof dit ’n petrolbom is wat teen die toilet-muur gegooi is. “Die asbes-dak is verwoes en ook van die toilette. “Daar was drie brandweer-trokke op die toneel wat die brand geblus het.” Volgens Bester gaan daar nou mobiele toilette vir die leerders opgerig word. Die leerders het die afgelope week tienuur soggens huis toe gegaan. Millicent Merton, woordvoerder van die Wes-Kaapse Onderwysdepartement (WKOD), het bevestig die brand het by die junior seuns se toilet uitgebreek. Oorsaak Merton sê: “Die oorsaak van die brand is nog onbekend. “Die skool moes die watertoevoer na een gedeelte van die skool afdraai om verdere skade te verhoed.” Die Departement van Onderwys het die versoek dat die leerders vroeër huis toe gestuur word, toegestaan. Die voorval word deur die cops ondersoek.