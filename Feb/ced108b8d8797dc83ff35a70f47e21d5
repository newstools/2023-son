HAAI, Sonlanders! BRIAN FREDERICKS noem sy jongste pennevrug “Die Fixer”. Geniet die derde hoofstuk! Toe ek die sel antwoord sê die stem vir my van die nommer een en hy het ’n surprise vir my. Die blerrie jong noem my ook sommer ’n bastard. “Wie is die?’’ vra ek oor die phone. “Ek is die Fixer.’’ “Dan is ek seker die Cleaner,’’ sê hy. Hierdie man klink ernstig. Ek het nog nooit gehoor van mense in die land wat doen wat ek doen nie. Het ek nou kompetisie in die werk? “Ek het regtig ’n nommer een,’’ sê die Cleaner. “Ek gaan vir jou die adres stuur.’’ Voor ek kan antwoord gaan die lyn dood. My sel pieng en ek kyk na die adres. Dis in Monte Vista. Dit lyk soos ’n adres naby die treinstasie. Iets aan die hele besigheid voel nie vir my reg nie. In hierdie tipe werk leer mens om jou instink te vertrou. Dink dis beter as ek nie alleen gaan nie. Ek bel vir Carmen en Elton en sê vir hulle om my by die kantoor in Voortrekkerweg te kry. Ons huur twee kantore van ’n drie-verdiepinggebou. Ons is kamma ’n skoonmaak-besigheid. Ons naam is Wash Up. Toe ek by die kantoor kom sit Carmen en Elton reeds en wag. Hulle drink koffie en eet Ouma-biscuits. Die een kantoor is vol skoonmaakmiddels. Die ander een, waar hierdie twee sit, het drie stoele en tafels met ‘n koffiemasjien, twee laptops, yskassie en ’n mikrogolfoond. Bo-op een tafel is ’n ronde bak vol vrugte. “Wie het die biscuits gekoop?’’ vra ek. “Ek het,’’ sê Carmen, “ons moet eet ook.’’ “Jy kan mos vir my samoosas gekoop het,’’ sê ek. Sy weet ek’s mal oor samoosas. Carmen trek haar skouers op. “Ten minste is hier koffie vir jou.’’ “Julle moet gou saam my gaan na die nuwe job toe,’’ sê ek en gaan sit. “Ek weet nie maar iets voel nie vir my reg aan die phone call nie.’’ Elton kyk na my toe hy sy koffie neersit. “Wat’s fout boss? Dis mos nie onnodige mense wat jou nommer het nie. Dis net mense wat regtig problems het.’’ “Ek wonder self wat aangaan,’’ sê ek, “maar ons het ’n adres. Ek wil julle nie aanjaag nie, maar ek’s nuuskierig en ek kry ’n nare gevoel op my maag. Het laas hierdie gevoel gekry toe Carol hospitaal toe is met die swangerskap.’’ Hulle eet klaar en staan op. Ek onthou iets. “Elton het jy jou Glock op jou?’’ Hy kyk my snaaks aan, maar sluit die kluis oop. Ons vat die wit werk-trok en ry Monte Vista toe. Die adres lyk na ’n stil straat. Niks kinders in die strate of ’n hond wat lusteloos êrens blaf nie. Ons stop onder ’n ry bome en hoor die kwetter van voëls bo in die neste. “Die plek is doodstil,’’ se Carmen. “Ja,’’ sê ek en kyk rond vir enigiets verdags. Dalk iemand wat êrens alleen in ’n kar sit. Sien niks vreemds nie. “Gaan julle twee saam in?’’ vra ek. “Ons het nie sover gekom om in die kar te wag nie,’’ sê Carmen. Die huis het ’n oop jaart. Niks hond of kat wat ronddwaal nie. Die eienaar van die huis het die plek laat aanbou. Kaal-baksteen. Elton het die Glock. Hy loop voor. Ons klop aan die voordeur, maar niemand maak oop nie. Toe ek weer klop, maar hierdie keer harder, gaan die deur vanself op ’n skrefie oop. Daar’s ’n rou reuk van gas of spirits in die huis. “Hello,’’ sê ek. “Iemand hier?’’ Geen stem. “Ek kom in,’’ sê ek. “Het ’n phone call gekry om hiernatoe te kom.’’ Ek loop stadig voetjie vir voetjie in. Bevind myself in ’n sitkamer. Die TV is aan, maar die volume is sag. Elton is langs my en Carmen loop agter ons. Die kombuis is regs en ’n lang gang strek voor ons. Wat ruik so na gebrande vleis? “Hello,’’ sê ek weer maar kry geen antwoord nie. Die oop badkamerdeur is links van ons. Ek loer in. Stort en toilet. Op die vloer staan ’n kommetjie water. Slaapkamer weer regs. Loer in. Dis ’n kinderkamer. Daar’s twee vertrekke aan die einde van die gang. Nog ’n slaapkamer en die hoofslaapkamer. Hier’s niemand hier nie. Hoekom het die man my gebel en na ’n leë huis toe gestuur? Smaak hy vir speel? Ek stoot die hoofslaapkamer se deur oop en sien die nare toneel voor my. Carmen word naar en gryp na haar oop mond. “Jissis!’’ sê Elton. Dis George. Die man wat my twee dae terug gebel het oor die dooie vrou. Hy sit kaalbolyf in ’n stoel vasgemaak. Net ’n kortbroek en skoolkouse. Op die kaal vloer suis ’n lewendige blaasvlam. George se hele lyf is verskroei. Iemand het hierdie man gemartel en nog lekker gekry daaroor. Wat soort siek maniak doen so iets? Ek sit die blaasvlam af. Elton kyk verder deur die huis. “Hier’s niemand,’’ sê Elton toe hy terugkom. Daar’s sellotape om George se mond. ’n Halwe bakkie yoghurt staan op die kassie langs die kooi. George het lekker yoghurt geëet en toe kom skroei iemand hom. Jissis! Elton fluit. “Wat het hierdie bra verkeerd gedoen?’’ vra hy. Carmen kom in met ’n stukkie toiletpapier waarmee sy haar mond skoon vee. “Die’s die man van eergister. Shame.’’ “Ek dink ons moet wegkom hier julle,’’ sê ek. “Wat van die lyk?’’ vra Elton. “Ons los dit,’’ sê ek. “Die’s duidelik ’n moord.’’ “Of ’n siek joke,’’ sê Carmen, “wie doen dit aan ’n mens?’’ “Julle moet seker maak julle vat aan niks,’’ sê ek. “Ons kan ’n anonieme phone call polisiestasie toe maak.’’ Ek draai om en loop uit met hulle twee kort op my hakke. Buite kyk ek vinnig rond. Kyk of niemand by ’n venster loer nie. Niks karre wat verdag lyk wat rond staan nie. Toe ons in die trokkie klim begin ek dadelik ry. Gaan nie nog lank hier rond dwaal nie. Die’s ’n beker vol onheil wat besig is om oor te loop en ek wil nie hier wees nie. In Voortrekkerweg stop ons voor ’n drankwinkel om iets te kry om te drink. Carmen kry vir haar ’n Coke. Elton koop vir ons ’n bottel whisky. Moet nou iets sterk by ons keel af kry. Ons sit in die trokkie en Elton skink vir elkeen ’n dop. Die whisky brand by my keel af. “Gee vir my ook ’n bietjie,’’ sê Carmen. My sel lui. Dis Cleaner. “Hello,’’ sê ek, “waarmee is jy besig?’’ “Het jy vir Georgie-boy gekry?’’ vra hy. “Jy sien ons almal doen dinge en moet ons die nagevolge kan dra. “Jy en jou crew was besig met duiwels dinge. Die wiel draai. Jy en jou hele crew gaan spyt is vir die dinge wat julle aangevang het. Ek belowe jou!’’