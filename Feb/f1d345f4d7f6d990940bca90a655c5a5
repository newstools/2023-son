DIE laaste stukkie van die Bayhill Premier Cup 2023 puzzle sal middel Maart voltooi word wanneer die finale 13 spanne vir deelname aangekondig word. Die organiseerders wou nog nie uitlaat wie dié spanne van buite die Moederstad is nie, maar Rayaan Alie, die Tournament Director, het belowe dat ondersteuners ‘pleasantly surprised’ gaan wees. Alie het gesê: “Dit is ’n baie lekker mix van spanne van verskillende provinsies.” In die verlede was dit meestal spanne van Gauteng wat aan dié gewilde Easter Tournament op Belhar se Erica Park kom deelneem het. Dié toernooi word van 5 tot 10 April aangebied. Die groot verskil vanjaar is dat die eerste vyf dae op Erica Park gespeel gaan word, met die Final wat op 10 April in die Athlone Stadium gaan plaasvind. “Ons wil wys dat amateur-sokker in die Kaap die vermoë het om ’n plek soos die Athlone Stadium vol te kan pak vir dié eindstryd. “Ons wil wys dat local soccer die power het om mense in hul duisende na die Athlone Stadium te lok,” het Alie bygevoeg. Volgens hom was hy tot dusver impressed met die gehalte van spel wat deur die plaaslike spanne opgedis is. “Dit was ’n lang en uitgerekte qualifying process, maar die spanne wat die beste gevaar het, is dié wat al van die begin deel was van dié proses. “Dit gaan baie interessant wees om te sien hoe dié spanne gaan vaar teen die groter name wanneer die toernooi oor die Easter weekend gespeel word,” het Alie gesê. Daar is 32 spanne wat aan dié uitsoek-kompetisie deelneem.