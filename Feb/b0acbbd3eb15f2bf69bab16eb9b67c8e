CLAREMONT is die nuwe voorloper in die Westelike Provinsie-Krieketunie se Premierliga. Dit volg nadat hy die Universiteit van Wes-Kaapland Saterdag op die Bellville-kampus met sewe paaltjies geklop het. Ondanks ’n goeie vennootskap van 69 deur UWK se aanvangskolwers, Mujaahid Toffar (24) en Quinton Dreyer (39), kon hulle nie werklik aan die gang kom nie, en is vir 169 deur die besoekers uitgeboul. Claremont se Zaheer Lorgat (45), Daniel Smith (34*) en Harlan Greig (57*), het Claremont met puik kolfvertonings tot ’n welverdiende oorwinning en ’n plek boaan die puntelys gelei. Net twee punte skei die voorste drie spanne, met die seisoen wat nou in die pylvak is, met net vyf wedstryde oor. Durbanville en die Westelike Provinsie Cricket Club is onderskeidelik tweede en derde op 62 punte. Durbanville het vir ’n opskudding gesorg toe hulle Saterdag op die Wally Wilson Oval, die tuisspan WP Cricket Club met 19 lopies afgestof het. WPCC kom Saterdag teen Kraaifontein te staan. Durbanville het besluit om eerste te kolf en 255/6 behaal, met sy aanvangskolwers, Jean Strydom 67 (8x4; 1x6) en Fritz de Beer 53 (7x4), wat die grondslag gelê het met ’n vennootskap van 83. Die middelorde-kolwer Jaco Castle het 57 van 77 aflewerings bygevoeg om die besoekers te help om 255/6 in hul 50 boulbeurte te bereik. Justin Behrens was die enigste WP-bouler wat ’n impak kon maak met 3/52 in 10 boulbeurte. Ottoman het intussen sy relegasiepyne verlig deur Brackenfell met 30 lopies te klop. Die groot held vir Ottoman was sy naatbouler Abdul-Galeem Rylands, wat 5/36 in 10 beurte laat kantel het. Uitslae