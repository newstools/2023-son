INWONERS van Delft het Dinsdag ’n bouvallige huis afgebreek nadat nog ’n moord daar gepleeg is. Die voorval het in Junkerstraat in The Hague plaasgevind. Bradley Rudolph (34) is doodgeskiet in die bouvallige huis, waar druggies gereeld uitgehang het. Dit is na bewering die tweede moord wat al by die betrokke huis gepleeg is. Volgens kapt FC Van Wyk, ’n polisiewoordvoerder, het die voorval Maandagmiddag omstreeks 17:00 plaasgevind. Van Wyk sê: “Die slagoffer is een keer in die kop geskiet en is op die toneel dood. “Die motief vir die moord is na verneem word bendeverwant. “Die verdagte is nog onbekend en niemand is nog gearresteer nie.” Die cops is besig om ’n moordsaak te ondersoek. Volgens Farida Ryklief, ’n gemeenskapsleier in Delft, is die inwoners moeg van die moorde in die area. Ryklief sê: “Die gemeenskap is raadop en weet nie meer watter kant toe nie.” Volgens die inwoners is dit die Terrible Joster-bende wat so skietmal in hulle buurte is. In ’n video kan gesien word hoe omgekrapte inwoners die bouval heeltemal afbreek. Hulle het die vensters uitgekap en ook deure afgebreek. Die huis word onder groot aanmoediging van die crowd afgebreek, terwyl kinders in die video gehoor word terwyl hulle praat van hoe die video op TikTok gelaai moet word. Inwoners het die betrokke huis met dak en al tot op die grond afgebreek. Dit is blykbaar ’n probleem-huis waarin druggies en gangsters na bewering graag uithang. Die eienaar van die huis is blykbaar al jare gelede oorlede en die huis was erg vervalle.