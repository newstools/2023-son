CANAN Moodie het in sy wildste drome nooit gedink so iets sal met hom gebeur nie. Die 20-jarige vleuel wat sy Springbok-debuut op skouspelagtige wyse teen die Wallabies in Sydney, Australië, gemaak het, is vandeesweek as Suid-Afrika se jong rugbyspeler van die jaar aangewys. “Ja, dis ’n massiewe eer en voorreg vir my as ’n speler om hierdie toekenning te wen,” het Moodie gister in ’n aanlyn konferensie gesê. “Dit is ’n baie prestigeryke toekenning, veral met ’n speler soos Eben (Etzebeth) wat dit al voorheen gewen het. Dit is ’n baie special award. “Dit gee erkenning aan die seisoen wat ek gehad het, en ek voel net nederig om gekies te word, met baie great spelers soos Sacha (Feinberg-Mngomezulu) en Jaden Hendrikse wat ook vir die toekenning benoem is.” “Ek het altyd daarvan gedroom om eendag vir die Springbokke uit te draf, maar toe dit werklik gebeur het, was dit regtig onbeskryflik.” “Nooit het ek gedink dat ’n tiener wat in Amstelhof in die Paarl woon en van Boland Landbou se koshuis kom, by die Bulls in Pretoria sou opeindig nie. “Ek is baie dankbaar vir die Bulls wat ’n kans met my gewaag het. Ek was nie ’n bekende speler op skooldae nie. Ek moes myself in elke game en oefensessie bewys. “Ek is die tweede jongste speler wat ’n Springbok in die professionele era geword het. Dit was ’n besonderse jaar vir my, en vir my om boonop nog die SA Jong Speler van die Jaar-toekenning ook te wen, is net die cherry op die koek,” het hy trots gesê. Moodie is bewus daarvan dat hy aan sy spel moet werk, want al die spanne is nou bewus van wie hy is en van die bedreiging wat hy vir hulle inhou. Daar sal dus voortaan baie meer druk op hom wees. “Ja, mense weet nou wie ek is. Laas jaar was ek maar net die 19-jarige op die regtervleuel. Nou gaan dit ’n bietjie moeiliker wees. Ek sal nou moet seker maak al die aspekte van my game is goed genoeg om deur dit te speel.” Leer Moodie stel hoë standaarde vir homself en beoog om vanjaar daarop voort te bou. “Ek gaan nou my tweede jaar betree as ’n professionele rugbyspeler. Ek weet ek is nog jonk en wil soveel moontlik leer en my game ontleed sodat ek voortaan beter kan vaar. Daar is nog baie rugby om te speel. Dis ’n World Cup-jaar. Ek wil my beste voet voor sit en seker maak ek speel na die beste van my vermoë.”