URE voor die staatsrede Donderdag het die strate in die Moederstad gewemel soos mense betoog het. Honderde mense het in Hanoverstraat byeengekom en op hulle lippe was die kragkrisis wat die land se laaste bietjie geplunderde lewe uit hom uitmergel. Die werkersklas is in ’n krisis. Só het die sekretaris-generaal van die SAKP, Solly Mapaila, by die betoging gesê. Die betogers behoort aan die Energy Crisis Movement, wat verskeie politieke partye, vakbonde en groepe uit die burgerlike same­lewing insluit. Hulle dink die samehorigheid oor die probleem is ’n gedeelde een wat almal se lewe ingrypend benadeel het. Mapaila sê: “Die werkersklas verkeer in ’n krisis van energie, ’n krisis van werkloosheid, ’n krisis van armoede, en is vasgevang in die greep van misdaad in ons gemeenskappe. “Dit gebeur terwyl die kapitalistiese base groot winste deur die hele land en wêreldwyd maak. Hulle coin en skuif die krisis af op die massas om mee te deal. Die groot wêreldwye energiemaatskappye — BP, Exxon, Mobil en Chevron — het groot winste verklaar. Honderde miljarde rande of dollars in wins. “Met ander woorde, terwyl die werkersklas besig is om te suffer, is die bourgeoisie, die kapitalistiese klas, besig om winste te maak uit die ellende van die armstes. “Daar­om is ons mobilisation baie belangrik, sodat ons hierdie realiteit kan reverse. Die capitalist forces is besig om alles wat aan die werkersklas behoort, te vernietig. “Daarom het ons ’n people’s government nodig — ’n people’s government wat vanaf die gemeenskap se vlak, die straat, gekoördineer word.” ’n Gemeenskapswerker van Hangberg naby Houtbaai, Roscoe Jacobs, meen pres. Cyril Ramaphosa moet in sy Sona die regte koers gee. Jacobs sê: “Die tema vir die Sona is ‘laat niemand agter nie’ maar dit moet wees ‘laat niemand in die donkerte nie’. Dis as gevolg van die krisis waarin ons ons bevind dat die sosio-ekonomiese uitdagings wat ons in die land ervaar, vererger. “Werkloosheid en hongerte, en mense kan nie hulle kos vir lank hou nie. As die elektrisiteit afgaan, raak die kos sleg of die yskaste breek. Ramptoestand “En dit hou mense vas en hulle kan nie vorentoe in hulle lewe beweeg nie. Ek hoop die president kom met ’n duidelike plan. “Maar die plan moet ook bespreek word. Daar moet ’n proses rondom dit wees, veral as hy ’n ramptoestand weens die energiekrisis verklaar. “Daar moet ’n webblad of ’n app wees wat Suid-Afrikaners kan gebruik om daagliks te check hoe die geld gebruik word. “Sodat ons die regering verantwoordelik kan hou. Sodat daar deursigtigheid kan wees. Dis wat ek dink by die Sona moet uitkom. “En as dit nie gebeur nie, dan is dit ’n donker Sona, want op die ou einde sou dit nie die kern van die kwessies getref het nie.” Die Wes-Kaapse SAKP-sekretaris, Benson Ngqe­ntsu, sê hulle eis onder meer dat Eskom behoorlik befonds word. Dis sodat dié kragverskaffer sy skuld kan afbetaal en ook die krisis van load shedding kan takel.