CALITZDORP. – Dis net bloed, bloed oral oor. Dít is die wrede gesig wat Jan Pretorius, ’n varkboer, se hart in skerwe laat spat het. ’n Varksog met agt kleintjies wat deur diewe van kant gemaak is, was die wreedste wat hom nog begroet het. Hy vertel: “’n Mens maak jou diere met sorg groot. En dit kos geld om dit groot te maak. “Baie kere vat jy jou eie huis se kosgeld om varkvoer te koop. Maar dan kom wrede en gewetenlose diewe en besteel jou.” Volgens Pretorius het hy reeds sowat 10 varke verloor. En teen ’n bedrag van ongeveer R200 tot R2 500 per vark is dit ongeveer R20 000 tot R25 000 wat hy oor ’n tydperk verloor het. Agteruit “Jy maak saak op saak. Dan kom die speurders en vra vir jou of jy leidrade of verdagtes het. Ek is ’n varkboer, nie ’n speurder nie,” kla Pretorius. Nog varkboere het gekla dat hulle gereeld varkies verloor wat deur diewe gesteel of geslag word. Pretorius kla: “Ons boer agteruit. Al was my varke ge-tag. “My varke was so mooi. “Maar nou ja, ek en ou Jer het nou besluit om ons varke maar plaas toe te skuif, want hier gaan die skelms my moed breek. “Maar eenkeer ’n varkboer, altyd ’n varkboer.” Jacob Willemse, voorsitter van die plaaslike buurtwag, het aan Pretorius beloof dat daar voortaan ook gereeld ’n draai by die varkhokke gepatrolleer sal word.