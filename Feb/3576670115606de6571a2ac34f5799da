ONS fabulous Suidooster-sterre gaan weer skitter op die Suidoosterfees Vanjaar is dié trotse Kaapse fees 20 jaar oud en kyk­NET se sepiesterre gaan op die verhoog aantree om dié mylpaal met feesgangers te vier. Laas jaar was Suidooster Stormsterk, ’n musiek-en-dansproduksie, ’n wegholtreffer op die feesprogram, en in 2023 kom blaas Suidooster-akteurs die fees se verjaardagkerse uit met Suidooster Stormsterk 2. Jawaahier Petersen, Eden Classens, Irvine van der Merwe, Natasha van der Merwe, Marco Spaumer en Simone Biscombe is op 29 April 17:00 op die Artscape-verhoog vir dié spesiale geleentheid. Genot Sinergie tussen die fees en die TV-reeks maak die familiebande nog sterker, en feesgangers smaak die genot daarvan wanneer hulle guns­teling-sterre op die verhoog verskyn. Nog twee prettige produksies uit die kykNET-stal wat feesgangers gaan bekoor, is Magda Louw met Desiré Gardner, gebaseer op die kanaal se gewilde komediereeks, en Hallo, Is Bettie Wat Praat, met Dean Smith. Magda is in haar herfsjare en wanneer sy skielik ’n na­sionale TV-ster word, is sy nie meer net die tannie in die straat nie. Feesgangers kan op 28 April 12:30 en 29 April 15:30 kom kyk wat die tante alles kwytraak wanneer die mikrofoon in haar hand gedruk word. Smith, Suidooster se geliefde Wade, is op 29 April 18:30 te sien in Hallo, Is Bettie Wat Praat. In dié komedie is hy in die skoene van die skreeusnaakse Aunt Bettie wat beroemd en berug geraak het in die sosiale media. Bettie is formidabel en het iets oor alles te sê, al het sy meestal die kat aan die stert beet. Deel van die fees, van 26 April tot 1 Mei by Artscape, se verjaardagviering is ’n spesiale Suidooster-pakket vir besoekers, wat toegang tot al drie hierdie vertonings teen die weggeeprys van R300 bied. Mense wat graag van dié spesiale aanbod gebruik wil maak, kan gerus e-pos aan Miandra Hay­ward stuur: Miandra.Hayward @media24.com.