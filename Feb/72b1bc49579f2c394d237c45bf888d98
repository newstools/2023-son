SKOKKEND. Só beskryf inwoners van die Covid-19-plakkerskamp naby Mfuleni ’n vierdubbele moord wat Woensdagaand plaasgevind het. ’n Gemeenskapsleier, Chris Nogemane, het gister aan Son vertel hy het die twee Rastafariër-mans in twee afsonderlike shacks aangetref, elkeen saam met sy girlfriend. Nogemane sê verder: “Ek het gisteraand (Woens­dag) iets soos skote gehoor afgaan, maar ek het my nie daaraan gesteur nie, want ek het gedink dis iemand wat met sy kar se exhaust speel soos die youngsters altyd hier doen. “’n Buurvrou het egter vanoggend (Donderdag) aan my deur kom klop en gevra of ek nie gehoor of gesien het wat gisteraand plaasgevind het nie. “Ek het haar toe meegedeel ek het geluide gehoor, maar ek het gedink dit was net ’n kar. “Die neighbour sê toe vir my sy dink iets snaaks het gebeur, want sy het vier mans by een van die Rastas se shacks sien ingaan voordat die skote afgegaan het. “Ek het toe die buurvrou se man gevra om saam met my te gaan sodat ons kan gaan kyk wat toe gebeur het. “Toe ons by die eerste shack aankom, het ons die een jong man en sy girlfriend se lyke op die kooi aangetref. “By die tweede shack het die ander Rasta en sy meisie op die grond langs die kooi gelê. Al vier is koelbloedig doodgeskiet.” Nogemane voeg by dis die eerste keer dat so iets in dié section van die Covid-19-plakkerskamp plaasvind sedert sy stigting in 2020 tydens die eerste harde lockdown. “Ek kan nie van ander sections praat nie, maar dis die eerste keer dat so iets hier by ons gebeur. “Ek weet regtig nie wat die motief kon gewees het nie, want sover ek weet, het die twee mans niemand gepla nie. Rastas is mos altyd mense van vrede.” Voertuig ’n Polisiewoordvoerder, brig. Novela Potelwa, het die voorval bevestig. Sy voeg by dat volgens berigte het ’n voertuig Woensdag omstreeks 23:00 die informele nedersetting binnegery. Potelwa sê verder: “Kort daarna is skote gehoor en die betrokke voertuig het die area verlaat. “Inwoners het toe Donderdagoggend die lyke van twee mans en twee vroue ontdek.” Al vier lyke is met skietwonde gevind, het Potelwa bygevoeg. Die identiteit van die slagoffers moet nog vasgestel word. Die Wes-Kaapse speur­eenheid is hard aan die werk om agter die kap van die byl te kom rakende die vier moorde, sê Potelwa. Enigeen met inligting word gevra om Crime Stop by 08600 10111 te bel of die MySAPS-app te kontak.