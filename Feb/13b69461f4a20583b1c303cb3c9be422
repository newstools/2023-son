MAKHAYA Ntini, voormalige Proteas-snelbouler, sê die T20 World Cup vir vroue wat volgende week in Kaapstad begin, is ’n baie spesiale oomblik vir krieket op die vasteland. Dit is die eerste keer dat ’n Vroue- World Cup op die vasteland van Afrika aangebied word. “Dit sal beslis die profiel van die sportsoort op die vasteland verhoog en dit sal die spel in Suid-Afrika tot nuwe hoogtes neem,” het Ntini gesê. Die skouspel begin Vrydag 10 Februarie op Nuweland in die Moederstad wanneer Suid-Afrika teen Sri Lanka op in die skaduwee van Tafelberg sake sal uitspook. Tradisie Dít is wat ’n borrelende Ntini, wat 101 toetse en 173 ODI’s gespeel het, vroeër dié week tydens ’n countdown- seremonie in aanloop tot die begin van die skouspel by ’n straat-krieketfees in Gqeberha van hom laat hoor het. “Dit is werklik ’n spesiale tydperk vir Suid-Afrika en Afrika, om hul eerste T20 Wêreldbeker-toernooi vir vroue aan te aanbied. “Die oë van die wêreld sal op ons wees, terwyl die beste krieketspelers vir die gesogte trofee uitspeel. Die toernooi gee ons as land ’n geleentheid om ons ryk tradisie ten toon te stel. “Ek onthou watter ongelooflike oomblik dit vir my was om aan die World Cup te kon deelneem. “Dit was vir my ’n reuse-oomblik en dit behoort vir al die spelers ook dieselfde te wees. “Dit was ’n great gevoel om deel van die skouspel te kon wees. “Ek sal elke speler aanmoedig om die geleentheid te geniet en dat hulle die goed met die sleg sal saamvat, en memories maak,” het Nitini gesê. Hy glo ook dat daar nie gunstelinge in ’n T20 World Cup is nie omdat dit onvoorspelbaar is. Opwindende “In T20-krieket kan net een oomblik van individuele briljantheid die gang van ’n wedstryd te bepaal. “So, in my opinie is al 10 spanne gelaai met talentvolle wedstryd-wenners. “Dit is waarom ek glo die toernooi sal baie mededingend wees, wat dit ’n opwindende World Cup sal maak,” het Ntini verduidelik.