GEREGTIGHEID het Vrydag plaasgevind vir die familie van Chantelle Makwena. Ricardo Grysman (26) is in die hooggeregshof in Gqberha gestraf vir die verkragting en moord van Makwena, asook die verkragting van ‘n 49-jarige vrou in 2018. Kol. Priscilla Naidu, ‘n polisiewoordvoerder, verduidelik dat Veronica Makwena (23) en haar 34-jarige suster hul kinders op 2 Augustus 2019 in die sorg van die beskuldigde gelos het toe hulle by ‘n vriend in die omgewing gaan kuier het. Sy girlfriend en dié se broer was ook teenwoordig by die huis in Withoogte in Rocklands in die Oos-Kaap. “By die susters se terugkeer omstreeks 22:00 was die voordeur oop en die volwassenes was weg. "Chantelle was nie in haar bed nie en Veronica Makwena het na die bure gegaan om te kyk of sy daar is." Daar is Saterdag 3 Augustus 2019 na die kind begin soek. "Chantelle se pa, Justin Manele, het haar lyk omstreeks 14:55 in ‘n toilet naby hul huis gekry. Sy was erg aangerand . Sy was halfkaal en het ernstige kop- en gesigbeserings opgedoen.” DNA-monsters het Grysman in Julie 2021 positief met die verkragting en moord verbind en hy is gearresteer. Grysman is Vrydag lewenslank gevonnis vir die verkragting van ‘n minderjarige, lewenslank vir moord en 10 jaar vir die verkragting van ‘n volwasse vrou gevonnis. 