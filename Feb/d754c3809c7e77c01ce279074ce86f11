BONNIEVALE. – Wat eens op ’n tyd ’n veilige, rustige gemeenskappie was, is nou een waar moorde hoogty vier. Die wrede moord op ’n vrou is steeds op die lippe van baie gebroke mense van die dorp. Son het Maandag berig oor hoe die onskuldige mammie van drie kids, van wie die jongste slegs 10 maande oud is, aan haar einde gekom het. Nelneshia “Niesie” Kortje (36) is na bewering deur haar jaloerse eks met ’n skerp voorwerp doodgesteek. Baie wat haar geken het, sê dat sy ’n wrede dood gesterf het. Dit wil voorkom asof die eks-berk haar soos ’n dier geslag het, maar dit kon nie bevestig word nie. Daar word op sosiale media omtrent bespiegel dat die jong haar talle kere in die rug gesteek het, haar mond oopgesny het, en ook haar keel morsaf gesny het. Kort nadat die jong na bewering Niesie Vrydagoggend omstreeks 05:00 in die teenwoordigheid van haar ma, Sarah Pietersen, gesteek het, het hy hom uit die voete gemaak en ook getry om selfmoord te pleeg deur sy keel te sny. Die polisie was egter vinnig op die toneel. Moerige In ’n video wat Son onder oë gehad het, kan daar gesien word hoe die cops die verdagte arresteer. Die moerige crowd smeek om bloed in die video en soebat die cops om die verdagte vir hulle te gee. Dit wil ook voorkom asof die verdagte ’n cop aangeval het, want as die polisiebeampte na die vangwa beweeg, hou hy sy arm vas. Die inwoners is boos en sê dat die cops die jong aan hulle moet gee sodat hulle self met hom kan afreken. Niesie se familie is erg gebroke. Pietersen het gister Niesie se liggaam in die morgue in Worcester gaan uitken. Die verdagte het intussen ook ’n vlugtige verskyning in die Swellendam-landdroshof gemaak. ’n Datum vir sy hofaansoek moet nog vasgestel word en hy bly tot dan in aanhouding.