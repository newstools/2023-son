LADISMITH. — Die kwalifikasies van die top brass van die Kannaland-munisipaliteit het onder skoot gekom. Dit volg op ’n brief wat in die gemeenskap gesirkuleer en in Son se besit is en waarin gevra word of die aanstellings volgens die vereistes vir die poste gedoen is. Jacob Willemse, ’n DA-bestuurslid, is unhappy oor die aanstelling van veral Petrus Roodtman, dorpsbestuurder van Calitzdorp. Willemse wou weet: “Was die pos geadverteer? “Het hy die kwalifikasies, want op die oomblik gaan ons dorp vinniger agteruit as wat jy ‘mes’ kan sê.” Twyfelagtige Wouter Kriel, woordvoerder van Anton Bredell, Wes-Kaapse minister van plaaslike regering, het só gereageer oor twyfelagtige aanstellings: “Die waarnemende CFO, Jerome Booysen, beskik oor die nodige kwalifikasies en ondervinding soos voorgeskryf. “Die waarnemende munisipale bestuurder, Hendrik Bar­nard, beskik oor die minimum vereistes en ondervinding soos voorgeskryf. “Die waarnemende direkteur: tegniese dienste en infrastruktuur, Mornè Hoogbaardt, het nie die nodige kwalifikasies vir hierdie pos nie, maar wel vir die pos van waarnemende direkteur: gemeenskapsdienste, terwyl die waarnemende direkteur: korporatiewe diens­te, Reginald Timmie, nie oor die nodige kwalifikasie vir die pos beskik nie.” Bredell het die Kanna-munisipaliteit in ’n skrywe opdrag gegee om dié situasie stiptelik te hanteer en spoedig aan hom terug te rapporteer. Verder het Bredell die munisipaliteit opdrag gegee om self met die dorpsbestuurder op Calitzdorp, Roodtman, te deal.