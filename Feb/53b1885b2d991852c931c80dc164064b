DAAR is goeie vordering gemaak om verskeie veldbrande te blus. Die Kaapse Wynland-distriksmunisipaliteit (KWDM) sê in ’n verklaring brandbestryders kon die brand by die Mitchells-pas laat Sondagaand blus. Een brandbestrydingsvoertuig met twee brandbestryders en twee grondspanne was oornag op die toneel om opruimingswerk te doen. Ook die brand in Du Toitskloof-pas is geblus en twee brandweerwaens, vier brandbestryders en een grondspan het op die toneel gebly vir opruimingswerk. Die brand in Saronberg was teen vroeg Maandagoggend nog nie geblus nie. Drie brandbestrydingsvoertuie, met ses brandbestryders en twee grondspanne veg nog teen die brand.