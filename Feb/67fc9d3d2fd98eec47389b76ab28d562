DIE Suid-Afrikaanse regering beplan om ’n byna R1 miljard-ooreenkoms met die Engelse Premierliga-klub Tottenham Hotspur te sign met die hoop om toeriste na die land te lok. Dit is volgens die Daily Maverick wat berig dat die Suid-Afrikaanse regering deur middel van sy bemarkingsagentskap, SA Toerisme, voorberei om ’n transaksie ter waarde van R910 997 814,75 te sign. Luidens die verslag word die transaksie vir 36 maande voorgestel en die eerste aanbieding van die plan is glo op 27 Januarie deur SA Toerisme se waarnemende uitvoerende hoof, Themba Khumalo, gegee. Die berig beweer dat Lindiwe Sisulu, minister van toerisme, gretig is dat die ooreenkoms gesluit moet word voordat die kabinetskommeling deur pres. Cyril Ramaphosa haar uit die toerismeportefeulje skuif, soos allerweë verwag word. Die totale waarde van die borgskapooreenkoms tussen SA Toerisme en Tottenham Hotspur FC is £42,5 miljoen oor drie jaar - wat omskakel na R910 997 814,75, of net minder as 'n miljard rand. Daily Maverick verwys na die ooreenkoms wat Ramaphosa tydens sy staatsrede (Sona) op 10 Februarie aangekondig het.