DIE Moederstad bied dié naweek die eerste Kaapstadse Formule E-Prix ooit in Groenpunt aan. Die kragtigste, ligste en vinnigste elektriese motors in wêreldmotorsport, sal die Moederstad aan die brand jaag met die koms van die ABB FIA Formula E World Championship. Vir gesinne, sowel as Formule E fans, sal daar baie wees om te doen en te sien. Buiten die vermaaklikheid in die Fan Villages, sal Kaapstad Formule E se derde generasie renmotors sien wat top-snelhede van tot 320 km/h kan bereik. Die doel van die wedren is nie net om te vermaak nie, maar om die krag van hernubare energie ten toon te stel, en om elektriese mobiliteit te bevorder. Formule E hoop om generasies opgewonde te maak, om skoon energie te omhels, vir ’n skoner, vinniger toekoms. Linksdraai Die Gen3-elektriese motors sal deur Groenpunt en die Waterfront jaag, met Signal Hill en ander bekende Kaapse landmerke as die baan se agtergrond. Daar word voorspel dat dié 2,94 km, 12-draai-baan een van die vinnigstes in die reeks sal wees. Altesame 22 elektriese motors sal vanaf die wegspringlyn op Vleiweg vertrek, die eerste chicane links neem in Helen Suzman Boulevard, gevolg deur die tweede linksdraai chicane in Grangerbaai Boulevard. Die baan loop langs Strandweg in Mouillepunt af, en gaan loop langs die see voordat dit ’n skerp linksdraai in Fritz Sonnenbergweg, en met ’n laaste regsdraai na die wenstreep, eindig. Iain Banner, medestigter en voorsitter van die e-Movement, het in ’n verklaring verduidelik hoe die Kaapstadse ePrix sal kan voortgaan, ten spyte van die stad se kragprobleme. “Ons het ’n primêre kragplan met die Stad Kaapstad, wat ons van die krag voorsien wat ons benodig. Soos by elke Formule E-ren wêreldwyd die standaard is, is daar kragopwekkers wat met biobrandstof werk, want dit gaan alles oor volhoubaarheid,” het Banner gesê. “Ons moes 28 kragopwekkers kry. Dis ’n massiewe taak wanneer elke bietjie voorraad geabsorbeer word om die verskriklike energieverlies wat besighede, huise, ensovoorts ervaar, teë te werk,” het hy bygevoeg.