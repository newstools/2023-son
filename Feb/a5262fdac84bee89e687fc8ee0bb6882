DIT is nie aldag dat ’n Suid-Afrikaanse sportman of -vrou op World Cup-vlak hulle stempel afdruk nie. Maar wanneer dit by hokkie kom, is daar in die wêreld nie veel spelers wat kan kers vashou by Mitchells Plain se Mustapha Cassiem nie. Dié speler, wat in Maart 21 jaar oud word, is tans een van die groot sterre by die Indoor World Cup in Pretoria.   Die Suid-Afrikaanse man­span het tot dusver gemengde welslae behaal, maar Mustapha is besig om die dinge behoorlik dik aan te maak. Suid-Afrika se Blitzstokke het tot dusver drie wedstryde gespeel en gemengde uitslae behaal, met een oorwinning, een gelykop uitslag en een nederlaag. Doele Maar as daar nou ’n silwerrandjie vir die Suid-Afrikaners is, is dit die vertonings van Mustapha. Hy het in dié drie wedstryde by die World Cup reeds agt doele aangeteken. In die stryd teen die Tsjeggiese Republiek, wat Suid-Afrika met 8-4 gewen het, het hy vyf doele aangeteken. Hy het in die eerste wedstryd teen Australië, wat met 3-3 gelykop geëindig het, ook twee doele aangeteken. Dan het hy ook die Amerikaners gewys wat in hom steek toe hy een van die doele met hul nederlaag van 2-5, aangeteken het.   Mustapha se broer, Dayaan, het in dié wedstryd ook ’n doel aangeteken. Die twee broers was verlede maand ook vir die Suid-Afrikaanse manspan in aksie by die Outdoor World Cup in Indië. Suid-Afrika het hier in die 11de plek klaargemaak, maar dit was weer Mustapha wat sy merk op die toernooi gelaat het.   Dié speler van die Central-klub in Athlone is in Indië as die World Cup se Beste jongspeler aangewys. Die broers speel ook klubhokkie in die Duitse Tweede Liga vir Gladbach. Sukses Mustapha het nou al 25 toetse vir Suid-Afrika gespeel en het reeds ’n ongelooflike 60 doele agter sy naam. Hy het tot dusver in elke toets wat hy gespeel het, ’n doel of meer aangeteken. Sy broer, Dayaan, is die kaptein van Suid-Afrika se Outdoor-span. Suid-Afrika sal nou hoop dat hy weer sukses by die World Cup-toernooi in Pretoria sal behaal wanneer die Blitzstokke in hul oorblywende wedstryd teen Iran en Argentinië te staan kom. Die SA vrouespan het op hulle beurt ook reeds drie games gespeel en was twee keer – teen Nederland en Oostenryk – aan die verloorkant. Hulle moet ook nog teen Australië en Nieu-Seeland speel.