DIE wyle rapper Kiernan Jarryd “AKA” Forbes se bedroefde mammie, Lynn, en sy meisie, Nadia Nakai, onderskraag mekaar deur dié moeilike tyd. Ons het Glammy, soos AKA se dogtertjie, Kairo, haar ouma noem, nog altyd op sosiale media as ’n liefdevolle ma en geduldige ouma gesien. En nou sien ons haar as ’n gebroke ma wie se kind grusaam vermoor is. Ons hart bloei vir die mammie wat nou die onsinnige dood van haar geliefde seun moet verwerk. Die Forbes-familie het Dinsdag ’n perskonferensie in Bryanston, Johannesburg, gehou waar AKA se pa, Tony, die media toegespreek het. Terwyl sy derra brave was en die toespraak gedoen het, het Glammy en Nadia mekaar onderskraag. Daar was selfs ’n teer oomblik tussen Lynn en Nadia toe sy Glammy se hare met haar hand platgevee het. Rouklere Nadia het haar eerste openbare verskyning gemaak sedert die dood van die bekroonde rapper. Sy het hand aan hand met AKA se ma ingestap. Sy het rouklere aangehad. Die vroue-rapper het ’n lang, swart rok met ’n swart doek op haar kop gedra. Nadia het baie emosioneel geraak en AKA se ma het haar getroos. Sy het haar ’n stywe drukkie gegee terwyl sy gesnik het. Die Forbes-gesin is ’n hegte gesin wat nog laas in Desember ’n heerlike vakansie in Sun City gehad het. AKA het Nadia saam met hom geneem en dit het bewys hoe ernstig hy sy verhouding met haar beskou. AKA se gedenkdiens gaan môre in Johannesburg plaasvind om 15:00 by die Sandton Convention Centre. Die Forbes-gesin het ook bevestig dat hul geliefde seun Saterdag tydens ’n privaat provinsiale begrafnis ter ruste gelê gaan word.