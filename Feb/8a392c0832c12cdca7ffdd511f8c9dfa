DIE terugkeer van Manie Libbok vir Saterdag se United Rugby Cham­pionship (URC)-kragmeting met die Sharks in Durban behoort ’n groot hupstoot vir die Storm­ers wees. Die Springbok-losskakel was aan die ontvangkant van ’n kop-botsing met die Ierse heelagter, Ben Loader, wat een van twee rooi kaarte in die game teen London Irish gekry het. Sonder Libbok om die toutjies op losskakel te trek, was daar laas week duidelik ’n gebrek aan vonk en ritme in ’n erg ontwrigte Stormer-span op die aanval, in die nederlaag van 5-35 teen Ulster in Ierland. Die uitstel van die eerste-ronde-derby in September laas jaar, beteken dat die twee spanne van die kus mekaar Saterdag 14:00 op Kings Park aandurf. Dit is ’n game wat ’n groot invloed kan hê op albei spanne se onderskeie posisies op die algehele puntelys. Die verdedigende kampioen gaan dié naweek sonder Springbok-voorry-manne soos Frans Malherbe (wat Saterdag trou) en Steven Kitshoff, sowel as Damian Willemse, in die agterlyn wees. Terselfdertyd gaan die Sharks ook sonder hulle Bok-voorrye soos Ox Nche en Thomas du Toit, sowel as Bongi Mbonambi, Eben Etzebeth, Siya Kolisi, Jaden Hendrikse en Lukhanyo Am, wees as gevolg van Springbok-rusprotokolle. Hulle gaan egter die game met momentum in ná hulle dapper oorwinning van 22-19 oor Edinburgh in Skotland. Die Stormers het bevestig dat spelers soos Libbok, Joseph Dweba, Dan du Plessis en Hacjivah Dayimani, wat nie laas week in Belfast in aksie was nie, vandeesweek weer in die prentjie kom. En met spelers soos Seabelo Senatla, Clayton Blommetjies en Paul De Wet wat ook weer beskikbaar is, behoort die Stormers aansienlik sterker te wees. Opgewonde Oor Senatla se terugkeer van ’n besering het Dawie Snyman, attack-coach van die Storm­ers, gesê: “Seabelo is ’n great speler om in die groep te hê. Hy lig altyd die span met sowat 10%, net met sy teenwoordigheid. Sy energie en motivering is altyd positief. “Ek is baie bly en opgewonde dat hy terug is. “Hy is ’n goeie speler wat tot dusver ’n bietjie ongelukkig was met beserings, maar hy sal beslis die energie vir ons dryf. “Seabelo is van nature fiks en het ongelooflik hard gewerk om terug te kom. ’n Ou wat lank sewes gespeel het, in terme van geestelike gehardheid. Ek is positief dat hy vir 80 minute kan gaan as hy moet.” Die Sharks het laas week teen Edinburgh ongelooflike karakter, veral op die verdediging gewys. Die Stormers sal dus baie hard op die aanval moet werk om coach Neil Powell se span se verdediging af te breek. Snyman het gesê die Kapenaars sal realisties moet wees in terme van wat die uitdaging is om hierdie tyd van die jaar in Durban te speel. “Dit gaan baie bedompig en glibberig wees, en dit lyk ook of dit Saterdagoggend gaan reën. Ons sal ons taktiek moet regkry. “As ons nie vinnige balbesit met momentum kry nie, sal ons X-faktor spelers aan die buitekant nie genoeg spasie kry nie. “Ons sal dit moet regkry en kyk waar ons spasie en geleenthede teen hulle kan kry,” het Snyman verduidelik.