SOOS in díe lewe van die Rockets se voorsanger, was musiek ook die hoogte punt by Jerry Watt se begrafnisdiens. Gerald Watt (69), oftewel die Rocket-Man, is Saterdag deur familie, vriende, die vermaak bedryf en Bonteheuwel-gemeenskap gegroet. Watt, wie oor meer as vyf dekades die lewens van duisende geraak het deur sy musiek, se dogter, Erin Watt, het die begrafnisdiens snikkend begin met 'n gedig aan haar pa. Watt is op 9 Februarie oorlede. 'n Kwaadaardige gewas is verlede jaar by die Rocketman verwyder en dokters het toe reeds genoem daar is 'n 50% kans dat dit kan teruggroei. Dit was toe die geval en einde verlede jaar het Watt weer begin siek raak. Sy dood word beskryf as 'n verlies vir die musiekbedryf. Vriende in die bedryf soos Cedwyn Joel, Alistair Izobell, Karin Kortjie, Ameen Levy en Billy Paulsen het ook huldeblyke gelewer aan die man wie 'n betekenisvolle bydrae tot die musiekbedryf in Suid-Afrika gemaak het. Levy, wie meer as drie dekades saam met hom gewerk het, het vertel hoe daar uit verskeie uithoeke van die wêreld van Watt se talent gepraat was. "Ten spyte van die groot suksesse wat hy beleef het, was Jerry die toonbeeld van nederigheid. Hy het almal met wie hy in aanraking was met sy passie vir sing en kitaar speel geraak. Watt is op sesjarige ouderdom deur sy ouma leer kitaal speel, en hy het tot op sy laaste die koorde getokkel. Isobell, Joel, Kortjie, Paulsen, Devanish Hendricks en Manuel Losper het almal musiekitems gelewer. Tydens die diens is 'n slideshow gewys met herinneringe van Watt met sy ses kinders, eerste en tweede vroue, sy eerste groep die Fantastics en honderde toere en vertonings van die Rockets. Met die speel van die slideshow kon sy bejaarde moeder nie haar trane keer nie. Tussendeur het 'n glimlag verskeie keer sigbaar geword tussen die trane van herinneringe aan haar geliefde seun se vol lewe.