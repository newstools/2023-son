'N PARLEMENTSLID is Dinsdagmiddag tydens 'n opleidingswerkswinkel by die Cape Town City Lodge oorlede. Die parlement bevestig in 'n verklaring die skielike afsterwe van Maurencia Gillion, wat die drie-dag-werkswinkel bygewoon het. "Gillion het skielik inmekaar gesak en haar bewussyn verloor. NÃ¡ onsuksesvolle pogings om haar by te bring, is sy oorlede. Die speaker en voorsitter van die parlement het hul medelye betuig. "Ons is almal in skok, stom en in rou. Niks kon ons voorberei nie. Om 'n LP te verloor is hartseer, om iemand op so 'n wyse te verloor, is onstellend." Gillion was 'n parlementslid in die Nasionale Raad van Provinsies vir die ANC en voorsitter van die gesondheid en maatskaplike dienste-komitee. Sy is 'n voormalige mayor van die Overberg-distriksmunisipaliteit en was van 2014 tot 2019 'n ANC-lid van die Wes-Kaapse parlement. Gillion was van 2015 tot 2019 die ANC se provinsiale tesourier en het voor dit van 2011 tot 2015 as adjunk-sekretaris van die ANC in die Wes-Kaap gedien.