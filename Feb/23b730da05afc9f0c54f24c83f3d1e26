DIE East London Police-rugbyspan wag Saterdag op Crusaders in Oos-Londen. Die twee onoorwonne spanne in Groep B in die Eastern Cape Super14-toernooi, kom teen mekaar te staan, in wat waarskynlik een van die belangrikste wedstryde vir dié spanne in die uitgebreide kompetisie is. Crusaders het Saterdag op Outeniquapark in George, die 2019 Gold Cup-semifinaliste, Swallows van Grens, in ’n groepwedstryd met 33-6 geklop. Crusaders beklee nou die tweede plek op die punteleer met 19 punte, terwyl East Londen Police, bo is met 22 punte, maar hulle het een wedstryd meer as die manne van Parkdene gespeel. Ricardo Beukes, coach van Crusaders, is verheug met veral die jongelinge in sy span wat die afgelope naweek behoorlik geskitter het. “Dit was veral die 21- jarige reus, Ethan Stuurman, wat 2 meter in sy sokkies staan en die skaal op 125kg laat kreun, wat met vurige inklimspel die manne van Swallows omtrent besig gehou het. “Dan agterlangs het die uiters belowende 20-jarige senter, Jordan Beukes, soos ’n tier in die middelveld verdedig en het hy ook twee skitterende drieë met goeie breekslae op uitstekende wyse gaan afrond,” het die coach trots vertel. Die ander puntemakers vir die manne van die Suid-Kaap was Ronaldo Fortuin, Roshwin Abrahams en Layle Delo. Die immergroen Eric Zana het weer sy skopskoene aangehad, en was in die kol met vier doelskoppe. Intussen het Kruisfontein United vir ’n reuse-opskudding gesorg, toe hulle die kampioen, Progress, met 26-21 geklop het. Dit is Progress se eerste nederlaag in die vier jaar van die kompetisie. Progress is ná vier wedstryde in Groep A in die vierde plek, met Kruisfontein wat die eerste plek met 18 punte volstaan. Park United is tweede met 18 punte, maar United het ’n beter punteverskil.