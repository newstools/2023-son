CANDICE Bass-Robinson se jong ster Charles Dickens is die vroeë gunsteling om die Durban July op 1 Julie op Greyville te wen. Charles Dickens, wat tot dusver ses van sy sewe wedrenne gewen het, se wedsyfers word tans as 7-2 aangegee met Cousin Casey die naas-gunsteling teen 6-1 met Pomp And Power (8-1) en Safe Passage (10-1) ander gunstelinge. Charles Dickens sal poog om die derde driejarige te wees wat dié spogwedren die afgelope ses jaar wen. Mike de Kock se Sparkling Water het verlede jaar die July gewen, maar is tans van stryk af. Charles Dickens se enigste nederlaag tot dusver was toe hy op King’s Plate-dag met ’n kop teen die meer ervare Al Muthana verloor het. Daar word nou uitgesien na Charles Dickens se stryd teen Justin Snaith se Rockpool op 25 Februarie tydens die Cape derby. ’n Oorwinning vir die Bass-Robinson-stal sal Charles Dickens se aandele verder laat styg vir die 127ste weergawe van die July. Met Charles Dickens en Cousin Casey aan die bopunt van die vroeë weddenskappe lyk dit asof nóg ’n July-titel vir die Kaap wink. Kaapse afrigters oorheers dié wedren al baie jare, hoewel De Kock en Ricky Maingard se perde nooit onderskat kan word nie.