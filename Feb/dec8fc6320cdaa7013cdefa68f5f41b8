MOET glad nie verbaas wees indien die wedloop om die Engelse Premierliga-titel vanjaar weer een gaan wees wat op die laaste dag van wedstryde beslis gaan word nie. Die afgelope naweek se kragmetings in klubsokker se beste liga het dit net weereens bewys. Wie sou nou kon dink dat Everton die voorloper, Arsenal, sou omdop? En wie sou nou ooit kon raai dat Liverpool drie van sy laaste vier wedstryde sou verloor om nou heeltemal uit die gesprek te wees vir selfs ’n plek onder die voorste vier spanne? Veral nadat Wolves die vloer gevee het met Jürgen Klopp se manne. Maar seker die grootste skok van die naweek is Sondag se nederlaag van Manchester City teen Tottenham Hotspur. Spurs was met 1-0 baas in die Tottenham Hotspur Stadium. ’n Plek waar Pep Guar­diola (manager) en sy City-span nog nooit kon wen nie, sedert hy in die Engelse Premierliga kom coach het. Dit was ’n wedstryd waarin City die kans gehad het om Arsenal se voorsprong tot twee punte te laat krimp. Maar nou loer die verdedigende kampioen oor sy skouer. Want sy buurman, Manchester United, is nie ver agter nie. En so min soos daar is wat dit wil glo, is die Red Devils beslis terug in die prentjie. Wen hulle Woensdag se wedstryd teen Leeds United, is hulle gelyk op punte met City, en ook net twee agter Arsenal. En Spurs se rekord-doelskieter, Harry Kane, is die man om hiervoor te bedank. Kane se doel het in die 15de minuut gekom, met Spurs wat daarna kwaai wal gegooi het om City uit te hou. Nie eers toe Christian Romero met vyf minute oor afgestuur is nie, het Spurs bes gegee nie. Kane se doel was sy 200ste vir Spurs in die Premierliga.