HAAI, Sonlanders! Danksy die knap hulp van konst. Maboe kry Rich ’n adres vir Debbie se ma in die hande. Rich laat ook nie gras onder sy voete groei nie en gaan dadelik maak ’n draai by haar. Hier los Mavis Daniels ’n bom: Waanie en Debbie was op ’n tyd baie close en het selfs as penvriende met mekaar gekorrespondeer. Dít als voor Waanie Debbie se tweelingsussies vermoor het. Geniet nou die voorlaaste hoofstuk van ELDRIDGE JASON se “Joan Vicks”. ‘SO, HULLE was in kontak?” vra Rich verstom. “Selfs al het Waanie nie saam julle gebly nie?” Mavis staar lank na Rich. “Kind, ’n mens moet seker nie so sê nie, maar as daar ’n duiwel is, dan is Waanie sy seun. “Ek wil nie eens dink met watter kattekwaad hy nou mee besig is nie. “Die dood van my tweelingdogters het Noel geknak. “Hy was daarna nooit weer dieselfde nie. “Het homself altyd blameer, altyd gesê as hy maar net ’n beter pa vir Waanie was, dan het ek nog my dogters gehad.” “Waanie is dood,” sê Rich. “En ek wil nie die draer van slegte nuus wees nie, maar ek vermoed Debbie sit agter sy dood. “En dié van ander gangsters op die Vlakte ook.” Tot sy skok blyk Mavis nie juis verbaas oor dié onthulling te wees nie. Sy sit net daar op die rusbank en staar na haar hande. “Ek weet nie of u my gehoor het nie, maar Debbie het vir Waanie geskie—” “Daar skort niks met my gehoor nie,” val Mavis hom in die rede. Dan kyk sy hom vierkant in die oë. “Wat verwag jy moet ek doen? Debbie judge? “Ons almal is hard deur Jade en Khayde se dood geslaan. Kinders moet eendag hulle ouers begrawe — nie andersom nie.” “Maar Debbie het moord gepleeg,” antwoord Rich. “Crime is crime. En dan is sy nog in die polisiediens ook. Iemand wat die wet moet handhaaf.” Mavis gee ’n wrang glimlaggie. Daar is meteens ’n teerheid in haar oë wat Rich irriteer. “Shame,” sê sy dan. “Die lewe het jou nog min jokes geleer. “Daar is net soveel wat die wet kan doen. Die res moet ’n mens maar self doen. “Ek gaan nie lieg nie, ek is trots op wat Debbie gedoen het. “As ek soveel guts gehad het, sou ek Waanie met my eie hande verwurg het. ’n Mens moenie sleg van die dooies praat nie, maar ek het regtig niks goeds oor hom te sê nie. “Waanie se ma was iemand wat haar lyf verkoop het vir hierdie tik-goeters wat die mense so rook. “En, ja, maybe moes Noel meer effort gemaak het. Maybe moes ons hom destyds ingeneem het. “Waanie het my kinders uit spite vermoor. Jade en Khayde het niks met sy lewe te doen gehad nie, nie een van ons nie. “Debbie was nooit weer dieselfde ná haar susters se dood nie. “Sy was mal oor hulle, altyd gespot dat hulle eerste en tweede prinsesse in die Mejuffrou Suid-Afrika sou wees. En toe word hulle wreed van ons almal weggeruk. Nie deur die lewe nie, maar deur iemand soos Waanie wat eintlik nooit moes geleef het nie. “So, verskoon my maar as ek nie ’n traan oor Waanie gaan stort nie. Ek is uitgehuil.” “Ek kan ongelukkig nie u dogter toelaat om met haar murder spree voort te gaan nie,” sê Rich. “Dit is my job om kriminele agter tralies te kry. En vang gáán ek haar vang.” “Soos slim sy baas gevang het?” vra Mavis. Rich weet nie of hy hom verbeel nie, maar hy kan sweer hy sien spot in haar oë. “Good luck met daai. Debbie is slim, baie slim.” “Soos slim wat deur sy baas gevang is?” vra Rich sarkasties en maak aanstaltes om te loop. Hy stap weer die gang af na buite. Mavis volg hom traag. Buite gekom, draai Rich weer na die ou vrou. “Dit help seker nie ek vra of u dalk weet waar Debbie wegkruip nie?” Mavis staar hom net met ’n uitdrukkinglose gesig aan. Rich sug. “Dan sê ek baie dankie dat u my te woord gestaan het,” sê hy styf en fênsie-formeel. Hy stap met lang treë na die hekkie en kyk nie een keer om nie. Hy weet nou daar is nie ’n way hoe Mavis Daniels hom gaan help om Debbie op te spoor nie. Rich is op die punt om weg te trek, toe sy selfoon lui. Hy frons toe hy die “unknown” nommer sien en wonder ’n oomblik of dit weer iemand van een of ander lastige call centre is wat een of ander lewensdekking aan hom wil verkoop. “En waar loop jy dan rond?” vra Debbie toe hy die oproep beantwoord. Die oproep en die feit dat dit sy is wat hom bel, vang Rich onkant. Hierdie is nou regtig die laaste ding wat hy verwag het. “En van wanneer af is jy dan so stil?” vra sy. “Waar is jy?” vra Rich. Debbie gee ’n vrolike laggie. “Altyd so straight to the point. Dis hoekom ek so lief vir jou is.” “Ek dog jy is lief vir die ander team.” Debbie klik haar tong. “Rich, Rich, Rich … ek dog jy het teen hierdie tyd al uitgefigure daai was net ’n verskoning sodat jy nie te close aan my kom nie. “Jy is te wake-up en sou baie gou uitgefigure het dat ek en Joan Vicks dieselfde shoe size het.” “So, waar’s jy nou?” vra Rich. “Ek sal nogals like om jou vir koffie te vat … innie tronk.” Hierdie keer lag Debbie harder. Daar is egter geen vrolikheid in dié lag nie. “Teen hierdie tyd behoort jy al uit te gefigure het hoekom ek als gedoen het wat ek gedoen het? “Is dit nie iets wat in my guns behoort te tel nie?” “Jy weet mos dit is nie hoe dinge werk nie,” antwoord Rich kortaf. “Maar as jy jouself oorgee, kan dit in ’n hofsaak dalk in jou guns tel. “Jy het bloed aan jou hande, Debbie. Bloed is bloed, selfs al is dit gangster-bloed.” “En selfs al het hierdie gangsters onskuldige bloed laat vloei?” vra Debbie. Sy klink glad nie meer so vriendelik soos vroeër nie. “Rich, ek het nog altyd ’n sagte plekkie vir jou gehad — meer as wat ek moes. “Jy is ’n knap speurder — een van die beste wat ek ken. Iemand by wie reg reg is en verkeerd verkeerd bly. “Ek het nie veel hoop dat jy ooit sal verstaan hoekom ek die dinge gedoen het wat ek gedoen het nie. “Slegs iemand wat deur die stront is wat ek moes deurmaak, sal verstaan deur watter hel ek is. “Die ander sal my altyd wil judge, selfs al het nie een van julle ’n law degree nie. “So, jy sal my maar moet vang, as jy kan. Ek dare jou.” Debbie beëindig die oproep. Rich staar na die selfoon in sy hand. Oh, well, dink hy. Hierdie is ’n invitation wat hy nie durf ignoreer nie. Dié goose wíl dan gevang wees...