ONS wéét Son-lesers is rugby-fundi’s. So, draf uit vir kykNET se rugbyspeletjiesprogram Koppestamp en skryf in! Met die 2023-Wêreldbeker-rugbytoernooi net om die draai nooi kykNET alle rugbyliefhebbers om in te skryf vir ’n kans om aan ’n splinternuwe rugby-vasvraprogram deel te neem. Slaggereed Of jy ’n man of vrou, oud of jonk, ’n voor- of agterspeler of net ’n entoesiastiese toeskouer is — jy is welkom om in dié dinkskrum te kom sak en in elke episode fantastiese pryse te wen. Koppestamp is ’n trots Suid-Afrikaanse rugby-speletjiesprogram in ’n oorspronklike, nuwe formaat. Die twee aanbieders, Adrian Steyn en Deoudoné van der Merwe, is slaggereed om kykers met ’n naelbytstryd op die punte van hulle stoele te hou. Twee spanne van twee elke gaan mekaar pak en probeer punte aanteken met die klok wat genadeloos tik. Koppestamp is, nes rugby, ’n spansport. En jy en jou beste vriend of buurman, nuwe geliefde of ou vlam, is welkom om in te skryf. Kykers het Adrian Steyn deur rolle in kykNET-programme soos Binnelanders, Knapsekêrels en Getroud met Rugby leer ken. Deoudoné van der Merwe, het bekendheid verwerf as Stella — die fiktiewe hoofkarakter in kykNET se mondigwordingsveldtog in 2020. Vermaaklik “Ons sien uit daarna om iets werklik vars en vermaakliks aan kykNET-kykers in die aanloop tot die Wêreldbeker-rugby later vanjaar te bied. “Watter lekkerder manier kan daar wees om ons nasie se gunstelingsport te vier as met ’n blitsvinnige, aksiebelaaide speletjiesprogram,” sê Christel Sampson, vervaardiger van die reeks. Koppestamp beloof skaterlag, groot sports en ’n verskeidenheid aantreklike, weeklikse pryse vir deelnemers én kykers by die huis om te wen. So, maak ’n kringetjie, hou ’n spanpraatjie en warm op vir dié Springbok van ’n speletjiesprogram, wat die kennis en vaardighede van ondersteuners oor die land heen in 13 episodes gaan toets om te bepaal wie die grootste rugby-kenner van almal is. Hou jou oog op die bal en vat die gaping na kyknet.tv om in te skryf. Die sluitingsdatum vir inskrywings is 31 Maart 2023. Komaan, Sonlanders, ons weet julle het die potensiaal om gat te skop in hierdie vasvraprogram!