ERLING Haaland kan na bewering Manchester City in Junie verlaat nadat die klub met 115 aanklagte wat met die Premierliga se finansiële reëls verband hou getref is. Die Premierliga het Maandag dié bom gedrop met die aanklagte teen die klub tussen 2009 en 2018. Daar word hewig bespiegel oor wat vir die Citizens voorlê sou hulle skuldig bevind word aan enigiets van boetes tot skorsing uit die liga. Dit skep ook groot twyfel oor die toekoms van City se manager, Pep Guardiola, asook ’n aantal van hul sterspelers. Toe dié Spanjaard in 2020 uitgevra is oor die UEFA-ondersoek na Man City se geldsake, het Guardiola gesê: “Wanneer Manchester City van iets beskuldig word, soos om die Financial Fair Play te verbreek, vra ek die direksie. Hulle verduidelik dit vir my en ek glo hulle. Maar ek sê vir hulle as jy vir my lieg, gaan ek weg en ek sal nie meer ’n vriend wees nie.” Daar is reeds gerapporteer dat daar krake in die verhouding tussen Guardiola en van sy spelers is. Die gerugte dat hy en Joao Cancelo betrokke was by mishandeling voordat laasgenoemde uitgeleen is aan Bayern Munich, is dak ook net die begin. Daar was nog ’n berig in Spanje wat aangedui het dat Haaland se verhouding met die City-baas “krake” begin wys met ’n “slegte atmosfeer” wat by die klub broei. Nou wonder die Spaanse publikasie Nacional of Haaland reeds begin twyfel of hy die beste moontlike besluit geneem het deur na die Etihad te skuif. Die Noorwiese doelevraat het die afgelope paar weke sterk onder kritiek deurgeloop onder sommige kenners wat sy impak op die manier waarop Man City speel bevraagteken. Dít ten spyte van sy  ongelooflike 25 Premierliga-doele in 20 wedstryde vir die verdedigende kampioen. Die Cityzens is tans tweede - vyf punte agter die voorloper, Arsenal - wat ’n wedstryd minder gespeel het. Die verslag sê ook dat Haaland se verhouding met Guardiola “verskriklik” is en hy soek ’n “verandering van landscape” voor sy release clause van € 200 miljoen (R3,8 miljard) in 2024 geaktiveer word. Haaland is oortuig dat sy volgende uitdaging in La Liga sal wees met Real Madrid en Barcelona wat graag die doelevraat met ope arms sal verwelkom hoewel dit soos ’n finansiële  onhaalbare moontlikheid lyk vir Barcelona. Dit beteken dat Real Madrid die duidelike gunsteling is om Haaland se dienste te bekom, terwyl Bayern Munich of Paris Saint-Germain ook moontlike opsies kan wees. Dit los egter Los Blancos as die groot favourites sou City gestraf word. 