ONDANKS ’n skitterbeurt van 80 lopies deur Heinrich Klaasen kon Suid-Afrika nie Engeland vir die derde keer in die eendagreeks klop nie. Engeland het gister in Kimberley, danksy honderdtalle deur sy kaptein Jos Buttler  en David Malan,  en ’n fyver deur die blitsbouler Jofra Archer (6/40), die derde ODI met 59 lopies gewen. Suid-Afrika wen egter die reeks 2-1 nadat hy in beide die eerste twee wedstryde in Bloemfontein geseëvier het. Nadat Temba Bavuma, Suid-Afrika se kaptein, die besoekers laat kolf het, het dit gelyk of Engeland goedkoop uitgeboul sou word toe  Lungi Ngidi die Engelse kolwers laat steier het. Hy het drie paaltjies vir net 14 lopies in net die sesde beurt laat kantel. Maar toe kom skop die besoekers se kaptein Butler (131) en Malan (118) vas met ’n vennootskap van 232 om die vierde paaltjie. Die vennootskap het grootliks bygedra dat die Engelse 346/7 in 50 beurte kon behaal. Moeen Ali het ook ’n stewige bydrae van 41 gemaak. Bavuma het weer goed gekolf met 35 lopies van 27 balle nadat hy en Reeaza Hendricks (51) die beurt geopen het. Suid-Afrika het soos  verwag drie veranderinge  aangebring. Hendricks het in die plek van die  beseerde Quintin de Kock gespeel, terwyl Anrich Nortjé plek vir Sisanda Magala gemaak het, met die spinner Tabraiz Shamsi wat bo  Keshav Maharaj verkies is. 