DIE sangeres en liedjieskrywer Zahara sal haar aanhangers binnekort ’n voorste sitplek in haar persoonlike lewe gee. Op Saterdag 4 Februarie word haar eerste werklikheidsprogram, Zahara — As I Rise, op SABC1 uitgesaai. Die program volg die sangeres se lewe van humble beginnings tot wat haar die talentvolle vrou gemaak het wat sy vandag is. Kykers sal ook uitvind nie alles is maanskyn en rose nie. Sy is al langer as ’n dekade in die Suid-Afrikaanse musiekbedryf en die sangeres het al die goeie en slegte ervaar van wat die vermaaklikheidsbedryf bied. In die program sal dus gekyk word na die persoonlike uitdagings in haar daaglikse lewe en die omstrede sake wat daarop gevolg het. In 2019 was sy in ’n stryd gewikkel met haar voormalige record label, TS Record, wat volgens haar geld aan haar geskuld het. Verlede jaar was sy ook op die punt om haar huis te verloor omdat sy nie haar skuld kon betaal nie. Nou sal kykers dít en meer sien, sowel as die ander dele van haar lewe wat haar identiteit vorm terwyl sy haar loopbaan probeer herstel. “Onder die borrelende persoonlikheid wat elke dag ’n glas alkohol sip, is daar iemand wat geen ander keuse het as om die stres te hanteer nie. Daar is ’n gekneusde vrou sonder grimering wat veg om haar lewe reg te ruk.” “My reis was nie maklik nie. Ek het getreur oor my broer se dood, en die betrayal, druk en frustrasies het my gedryf om myself byna dood te drink,” verduidelik sy.