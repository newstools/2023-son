’N GROEP mense van Mitchells Plain het onlangs in die Wes-Kaapse hooggeregshof verskyn nadat hulle ’n stuk grond in Strandfontein onwettig beset het. Die saak is tot 14 Augustus 2023 uitgestel. Die onwettige strukture is sedertdien afgegooi en die mense is verwyder. Valerie Klaasen van Mitchells Plain het vertel dat die agt gesinne nou in ’n huis in Strandfontein woon. “Daar is ook ’n 10-jarige seun met ’n longprobleem wat gereeld suurstof benodig, maar daar is geen elektrisiteit en water by die huis nie. As gevolg hiervan moet hy gereeld hospitaal toe geneem word. “Ek woon ook al die afgelope 30 jaar in ander mense se agterplase,” het Klaa­sen gesê. Shanaaz Adams, wat ook by die huis woon, het gesê sy en haar gesin het in ’n wendyhuis in iemand se agterplaas gewoon. Bekostig “Ons kon nie meer die huur bekostig nie. Ons het nie ons eie toilet gehad nie. “En hulle het sommer die elektrisiteit enige tyd af gesit. Dis hoekom ons die grond beset het,” het Adams gesê. Nog ’n jong ma van twee dogters, Miche Hughes, het bygevoeg daar woon vier gesinne in een kamer. Nog ’n groep bejaardes van Tafelsig verskyn ook volgende maand in die hof nadat hulle woonstelle in Plumstead beset het. Een van die vroue, die 78-jarige Sophie Louis, het gesê sy het voorheen in Tafelsig gewoon. “Die woonstelle, wat ons in Plumstead beset het, staan al die afgelope vier jaar leeg. “Hoekom moet mense in hokkies woon as daar geboue is wat leeg staan?” wou Louis weet.