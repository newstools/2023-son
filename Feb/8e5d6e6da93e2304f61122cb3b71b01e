’N VROU is gearresteer na die skietdood van haar swaer wat ’n polisieman in Kaapstad was. Sers. Sithembiso Mnatwana is in September voor sy huis in Hintsa Kaphalo-straat in Samora Machel doodgeskiet. Hy was net klaar met sy skof. Sy skoonsuster, Babalwa Rulwa-Mnatwana (49), is vir sy dood gearresteer nadat daar na bewering ’n hit op hom was. ’n Woordvoerder van die Valke, lt.kol. Philani Nkwalase, sê Rulwa-Mnatwana is Vrydag gearresteer en het reeds in Athlone se landdroshof verskyn. Nkwalase sê Mnatwana is in sy kop en bolyf getref en hy het nog sy uniform aangehad. Hy was gestasioneer in Kaapstad se sentrale polisiestasie as lid van sigbare polisiëring. Rulwa-Mnatwana is met Mnatwana se broer getroud. “Sy het na bewering ‘n hitman gehuur om die polisieman te skiet. Die motief vir die moord word ondersoek.” Rulwa-Mnatwana sal weer op 16 Februarie in die hof verskyn. - News24