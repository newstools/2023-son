AS JULLE die cast sien vir Netflix se nuwe plaaslike reeks, Unseen, gaan julle net so opgewonde soos ons wees! Groot sterre in die Suid-Afrikaanse filmbedryf soos Gail Mabalane, Brendon Daniels, Vuyo Dabula, Colin Moss, Shimmy Isaacs, Rapulana Seiphemo, Ilse Klink en Dineo Langa, speel in die sesdelige misdaadriller. Dié reeks is vervaardig deur Gambit Films, wat ons ook die indrukwekkende plaaslike reeks Blood & Water gegee het. Gail vertolk die rol van Zenzi Mwale, ’n huishulp wat na haar vermiste man gaan soek en teen magtige en gewelddadige misdadigers te staan ??kom. Haar reaksie op die geweldige en onmiddellike gevaar wat sy in die gesig staar, is nie so bedees soos sy lyk nie. Ons het natuurlik na die teaser gaan kyk, en dit lyk ongelooflik. Drama, opwinding, intrige en raaisels is beslis dié dinge wat ons onmiddellik kon opmerk en dit is juis wat ons so opgewonde maak. Oe, ja, ons het net een probleem – hoewel die cast baie goed is, is daar baie van die akteurs wat alreeds in Netflix-reekse gespeel het, soos veral Gail. Sy het ’n hoofrol in Blood & Water gehad en dit was dalk tyd om ’n ander (briljante) aktrise in die kollig te plaas. Netflix, ons het ’n baie groot akteurs-poel hier in Mzansi, delf volgende keer ’n bietjie dieper. Ons wil nie elke keer dieselfde gesigte in jul plaaslike reekse sien nie. As jy na die teaser wil kyk, haas jou na ons website en verlustig jou in ’n lekker voorsmakie van Unseen.