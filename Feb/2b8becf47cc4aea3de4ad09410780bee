SOWAT 3 000 rouklaers het Saterdag die Bridgton United Congregational Kerk op Oudtshoorn volgepak vir seker een van die grootste begrafnisse in jare op dié Karoodorp ¬– dié van die gewilde en beminde rugbyspeler Boutros “Boelie” May (30). May het die oggend van 12 Februarie gesterf toe hy in die middedorp naby ’n bekende nagklub in die skouer gesteek is. Sy dood het skokgolwe deur die gemeenskap en die rugbywêreld gestuur. Die diens in die kerk is voorafgegaan deur ’n huisdiens in Vygiehof, gelei deur aartsbiskop Reyalno Ettienne Booyce, waarvandaan spelers van die Bridgton-rugbyklub die kis, gedrapeer met ’n vlag van die klub en geverf in die klub-kleure, om die beurt tot by die kerk gedra het. Samantha McBean van Genesis Begrafnisdienste het met ’n rugbybal die stoet gelei. Die president van die Bridgton-rugbyklub en bestuurslid van Saru, Hennie Baartman, het in sy huldeblyk die medelye van die Saru-president, Mark Alexander, aan die familie van May, die rugbyklub en Oudtshoorn oorgedra. “Bridgton en Oudtshoorn het ’n skitterende flank verloor wie se doelwit dit was dat Bridgton vanjaar die SWD-beker moet wen. “Boutros was ’n merkwaardige man en ek wil hom vergelyk met ’n Dawid van die Bybel. Hulle was albei wenners. Boutros was ’n wenner en met sy dood het hy sy dorp, die streek en die hele Suid- Afrika verenig.” Baartman het May geloof as seker een van die beste 7-flanke wat die rugbyklub en Oudtshoorn al opgelewer het. 