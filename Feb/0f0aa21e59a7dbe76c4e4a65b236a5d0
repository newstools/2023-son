LLOYD Bosman het Saterdag met die louere in die 27 For Freedom-wedloop by die Drakenstein-gevangenis buite die Paarl weggestap. Dit was die elfde jaar dat dié ikoniese wedloop aangebied is. Die 34-jarige langasem van die Nedbank-atletiekklub in die Suidwestelike Distrikte het die uitmergelende wedloop in ’n blitsige 1 uur 25 minute en 50 sekondes in versengende hitte afgelê. Die kwik het tydens die wedloop by 40 grade gaan draai, wat die toestande baie moeilik gemaak het. Bosman het egter vasgebyt en hakskene gewys vir die 29-jarige Philani Sengce (01:28:14) van die Athlete’s Academy in die Boland. Die 33-jarige Sibusiso Madikizela (01:32:36) van die Nedbank-atletkiekklub in die WP was derde oor die eindstreep. Siyabonga Sakwe (01:35:52), ook van Nedbank (WP), het koning gekraai in die veteraan-kategorie (40-49). Oscar Coetzee (01:37:36) van Brimstone Itheko was die tweede veteraan, met Bulelani Mkhosana (01:37:57) van Khayelitsha in die derde plek. In die wedloop vir vroue was Madele du Plessis (02:00:41), ook van Nedbank in die WP, heeltemal te sterk vir die res van die veld. Die 34-jarige het haar spanmaat Obertina Kanyongo (02:03:15) geklop. Wat Kanyongo se vertoning egter so merkwaardig maak, is dat sy 55 jaar oud is. Kanyongo het atlete wat baie jonger as sy is, ore aangesit. Nog ’n veteraan-atleet, die 46-jarige Tanith Maxwell (02:05:36) van die Boxer-atletiekklub, was derde. Kanyongo was die eerste meester (50-59), terwyl Maxwell die eerste veteraan (40-49) was. Angelo Booysen van Korrektiewe Dienste in die Boland het die 10 km-wedloop in 31 minute en 11 sekondes gewen. Pamela Moyikwa (44:27) was die eerste vrou oor die 10 km.