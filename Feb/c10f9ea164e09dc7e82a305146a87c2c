BENNI McCarthy se groei en transformasie van ’n speler tot ’n coach is merkwaardig. Veral vir iemand van die ghetto-strate van Hanover Park. McCarthy kon ook nie vir ’n meer gepaste klub gevra het om nou ’n bekroonde coach te word nie. Moet ook nie verbaas wees sou McCarthy eendag nog die Red Devils self coach nie. Dit is omdat McCarthy en United wenners is wat gedryf word deur sukses. Wees verseker dit gaan nie United se laaste sukses wees terwyl McCarthy nog by Old Trafford is nie. McCarthy se volwassenheid as mens en coach het sterk na vore gekom ná Man United se Carabao Cup-sukses oor Newcastle United Sondag op Wembley. McCarthy wou toe nie alleenlik krediet vat oor die sukses van die United se strikers, veral Marcus Rashford, nie. Rashford is tans die top-striker regoor Europa se top-vyf ligas met 16 doele sedert die terugkeer van die World Cup in Qatar. Dié Engelse ster het ook een van Man United se twee doele in die Final aangeteken. Casemiro het die ander doel gekry. Instrumenteel Rashford het egter krediet gegee deur te sê dat die Kapenaar instrumenteel is in sy sukses. “Hy (McCarthy) het my beslis baie gehelp. Om attack-minded coaches binne die span te hê, is wonderlik vir ons strikers. Ons dink dag in, dag uit daaraan om doele aan te teken eerder as die ander stukkies.” Hy het gesê McCarthy was altyd teenwoordig in opleiding en het raad gegee oor hoe om te verbeter. Intussen het Erik ten Hag woord by die daad gesit deur United se bekerdroogte van ses jaar te beëindig. Volgens die Nederlander verwag hy dat dit die begin van talle suksesverhale is by die klub. “United is ’n klub wat verdien om bo te wees,” het Ten Hag uitgewys.