DIE Formule E-wedren wat in die naweek die eerste keer in Suid-Afrika plaasgevind het, het ’n blywende indruk gelaat op almal wat by die byeenkoms betrokke was. Die Moederstad is ten toon gestel aan ’n ietwat nuwe skare. Behalwe die horde fans en geesdriftiges wat na die Cape Town Stadium en die omliggende gebiede gestroom het, was daar ook talle hoëprofiel-sportpersoonlikhede wat vir die straatren opgedaag het. Die Springbok-rugbykaptein, Siya Kolisi, en oudkaptein Francois Pienaar, wat die reënboognasie tot World Cup-glorie in onderskeidelik 2019 en 1995 aangevoer het, was van die grootste fans. Die gewese Protea-krieket-kaptein Graeme Smith sowel as lede van die Stormer-rugbyspan het ook die straatren vir elektriese voertuie in die skadu van Tafelberg kom aanskou. Kolisi het oor sy E-Prix-ervaring gesê: “Ek love dit. Die atmosfeer is amazing. Dit is hoe dit in ons land is. Wanneer daar iets is om te celebrate, raak almal crazy. “Dit was ook spesiaal om te sien dat Kevin (van der Linde, die SA renjaer) deel van die aksie is.” Kaapstad se mayor, Geordin Hill-Lewis, was uiteraard ook in sy noppies met wat die E-Prix vir die Moederstad beteken. Hill-Lewis het oor die E-Prix getwiet: “Kaapstad het gister oor die wêreld geskitter vir @FIAFormulaE. Ek bars van trots oor hoe ons stad hierdie geleentheid aangebied het, en hoe tienmiljoene ons stad en land vir die eerste keer op TV gesien het. Hulle sal binnekort vlugte bespreek. Wat ’n ongelooflike dag!” Vinnigste Antonio Felix da Costa het Saterdag Formule E se eerste Kaapstadse E-Prix, op ’n baan wat as die vinnigste in die wêreld beskou is, gewen. Vir sy Porsche-spanmaat en huidige voorloper in die reeks, Pascal Wehrlein, het sake nie so vlot verloop nie. Hy was ná die eerste ronde in ’n botsing betrokke. Die oorwinning is Da Costa se eerste van die veldtog. Dit was die vyfde van 16 wedrenne hierdie seisoen. Da Costa is in 2019-’20 as kampioen gekroon en skuif nou op na die algehele vierde plek op die punteleer. Jean-Eric Vergne (DS Penske) het tweede geëindig en die Suid-Afrikaner Nick Cassidy (Envision Racing) derde. Wehrlein, wat met Sebastien Buemi (Envision) gebots het, loop voor met 80 punte. Die volgende wedren gaan op 25 Maart in Sao Paulo plaasvind.