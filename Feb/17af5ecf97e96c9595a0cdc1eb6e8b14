SKOTLAND beoog om die Ses Nasies-reeks met ’n derde oorwinning in ’n ry oor die aartsvyand (18:45) Engeland af te skop. Dit gaan veral interessant wees om te sien hoe Engeland onder sy nuwe coach, Steve Borthwick, gaan vaar. Gregor Townsend, coach van Skotland, het vier Suid-Afrikaners in sy beginspan ingesluit om Engeland môre in die Calcutta Cup op Twick­enham aan te durf. Glasgow se Kyle Steyn het die kompetisie van Blair Kinghorn en Sean Maitland afgeskud om die beseerde Darcy Graham op regtervleuel te vervang. Die kragtige Duhan van der Merwe begin op die linkervleuel. WP Nel, wat in November in sy 50ste wedstryd uitgedraf het, is op vaskopstut gekies, met Pierre Schoeman wat op loskop sal sak. Weggelaat Townsend het besluit om Ben White in die plek van die gereelde skrumskakel, Ali Price, in te sluit. Price is heeltemal uit sy wedstrydgroep van 23 weggelaat. White gaan ’n nuwe skakelpaar vorm met die losskakel Finn Russell. In die middelveld is Chris Harris op die bank met Townsend wat die middelveld-kombinasie van Huw Jones saam met Sione Tuipulotu op senter vorm. Jones spog met ’n uitstekende rekord teen Engeland, met vier drieë in net soveel wedstryde. In die ander groot kragmeting van die naweek gaan Wallis en Ierland om 16:15 sake in die Millennium Stadium uitspook. Italië het Sondag ’n moeilike wedstryd wanneer hy om 17:00 gasheer speel vir Frankryk.