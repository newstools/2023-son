SY IS een van daardie sangers wat nie toegelaat het dat haar omstandighede in haar pad na sukses staan nie. Die Gqom artist Shadé Pretorius (20) van Elsiesrivier is binnekort op pad na Spanje, waar sy Suid-Afrika se naam moet hoog hou. Sy gaan pop songs sing saam met kunstenaars soos Craig Jordaan en Kyle Holmes. Shadé spog ook met ’n single agter haar naam, Take me Higher. Sy vertel: “Ek het grootgeword in die bendegeteisterde Elsiesrivier. “Omdat die area so rof was, het dit my gemotiveer om ’n voorbeeld te wees vir youngsters in my gemeenskap. Ek wou hulle wys dat hulle enigiets kan bereik as hulle net hul mind daarop sit. “Soos baie artists, het ek ook in die kerkkoor begin sing. Ek het toe net nie só baie selfvertroue gehad om solo te sing nie. “Die eerste keer wat ek solo gesing het, was in graad sewe by Cravenby Combined School in Ravensmead tydens ’n talent show. Dit het my selfvertroue ’n hupstoot gegee en ek het meer begin sing.” In 2019 het sy ’n disco band, The Fantastics, gejoin en was op 17 die jongste lid. In November het sy die kans gekry om ’n verhoog met The Rockets en Dr Victor and the Rasta Rebels te deel. Shadé werk tans aan nog ’n Gqom single, “Kom Hier” saam met Nate K9 wat hulle hoop om volgende maand te release. Die jong dame hoop om ’n voorbeeld vir ander jeugdiges te wees. “Ek het nie dat my omstandighede in my pad staan om te presteer nie.”