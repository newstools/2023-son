DIE afrigter van Amerika se indoor hockey team, Jason Mulder, is ’n Kapenaar wat vir Central in Athlone hokkie gespeel het en deesdae in Maryland, Baltimore, woon. Hy het in 2018 met Kati Nearhouse getrou en toe Amerika toe verhuis. Son het vandeesweek met Mulder gesels. Mulder het in Hazendal en Garlandale in Athlone grootgeword, vir Central gespeel en die span later afgerig. Hy het die Amerikaanse span vir die semi-final van die World Cup gelei waar die Yanks teen Iran vasgeval het. Dit was die Amerikaners se beste vertoning nóg by die World Cup. 1. Hoe lank is jy al die VSA se indoor-afrigter? Ek het net so meer as twee jaar gelede die leisels daar geneem. 2. Hoe het jy Jody Erasmus (Central- en WP-speler) betrokke gekry? Ek en Jody het saam by Central gespeel en afgerig. Ek het hom vroeër dié jaar genader om te kyk of hy ons ontleder sal wees. Ek het geweet dit is ’n rol wat hy baie goed sal kan doen. Hy het ongelooflike werk gedoen, aangesien dit sy eerste groot internasionale byeenkoms was. 3. Hoe vergelyk Amerika se program met ons s’n? In die VSA is daar minder seuns wat speel. So, ek sou sê Suid-Afrika het die voordeel daar. Die een ding wat die Amerikaners help, is ons verbintenis met Europa. ’n Paar van ons spelers speel in die Europese Liga, veral in Duitsland se Bundesliga. 4. Hoe lyk dinge wanneer dit by die outdoor-spel kom? Ons sit met dieselfde probleme van ’n gebrek aan spelers wanneer dit by die buitelug-program kom. 5. Wanneer het jy Amerika toe getrek? Dit was in 2018. Ek is nie tans by die kollege besig nie. So, dit gee my oorgenoeg tyd om aan ander dinge rakende die spel te werk. 6. Waar het die afrigtingsgogga jou gebyt? Ek het begin afrig toe ek 17 jaar oud was. Ek het met my oom se fiets na die Blou Skool in Pinelands gery om krieket en hokkie af te rig. Dit was my begin en as ek nou terugkyk, is dit duidelik dat ek passievol was oor afrigting. Van daar af het ek by Pinelands High saam met Jade Hearne en toe by die Wes-Kaapse Sportskool afgerig, voordat ek Bishops toe geskuif het as hulpafrigter van Warren Wallace. In 2017 was dit spesiaal om saam met Suid-Afrikaanse spelers soos Dayaan Cassiem te werk en daar te wees toe hy sy eerste internasionale cap teen Duitsland gekry het. Dit was vir my ’n groot eer om die Cassiem-gesin te ken en deur hulle pa afgerig te word. Ek sal ook altyd dankbaar wees vir die geleentheid wat oorlede Fabian Gregory vir my geskep het met die SA opset. 7. Jy was by die Hoërskool Pinelands, maar wanneer het jy by Central aangesluit? Ek het in gr. 9 begin toe Jade Hearne my van die sokkerveld by Pinelands weggetrek het. Hy was my eerste afrigter in die o. 14-span. Ek het verlief geraak op hokkie en het deur die ouderdomsgroepe gevorder en is deur van die beste SA afrigters onder hande geneem. Jade Hearne het my aangemoedig om by Central in die derde span te speel. Ek het in gr. 11 klub- en skoolhokkie gespeel. ’n Hele aantal van my skoolmaats het dit ook gedoen omdat dit ons gehelp het om te ontwikkel. Die Central-hokkieklub het ’n massiewe rol in my hokkieloopbaan gespeel en het gehelp om my afrigtings- en speelloopbaan te vorm. Ek sal altyd dankbaar wees vir die rol wat Central in my loopbaan gespeel het. Daarom sal ek altyd ’n draai daar maak en met die juniors uithelp wanneer ek in Suid-Afrika is.