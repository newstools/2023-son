DIE leier van die African Transformation Movement (ATM), Vuyolwethu Zungula, sê die beste ding wat in die land moet gebeur, is dat pres. Cyril Ramaphosa moet bedank. Zungula, wat laas week tydens die staatsrede uitgesmyt is, het Dinsdag aan die staatsrede-debat deelgeneem. Hy het afgeskop deur te sê die parlement behoort aan almal. Hy het verder Ramaphosa gekap dat hy swaargewapende elite polisielede binne die parlementêre perseel toegelaat het. Die SAPD se nasionale intervensie-eenheid-lede het nie deelgeneem aan die uitsetting van die EFF-lede nie. Maar Zungula hou vol hul teenwoordigheid is ongrondwetlik. “Hierdie elite polisielede is nêrens te sien in die bende-besmette areas waar ons mense deur gangsters geterroriseer word nie,” kla hy. “Hulle is nêrens te sien om te deal met dwelmsmokkelaars, of by die myne waar onwettige myners ons mense terroriseer nie.” ’n DA-LP, Bridget Masango, sê dié party verwelkom die uitbreiding van die R350 grant en die aankondiging dat meer verligtingstoelae beskikbaar gemaak sal word. Konferensie Sy voeg egter by dit sou beter wees as die aansoeke vir sulke grants sonder korrupsie en bedrog plaasvind. Die minister van kleinsake-ontwikkeling, Stella Ndabeni-Abrahams, sê die staatsrede is in lyn met die regerende ANC se 55ste konferensie. “Dis op hierdie basis dat die president tydens sy staatsrede die potensiaal van kleinsake ontsluit het.” Die DA-leier, John Steenhuisen, het vroeër gesê Ramaphosa is “te swak, te onbeholpe... en ons wonder hoekom doen hy nog sy job, want dis duidelik dat hy misluk het”. Die EFF-leier, Julius Malema, het vroeër aan Ramaphosa gesê: “Dis feite dat niks in jou leierskap werk nie. “Jy is ’n man aan stuur wat niks doen nie en dis baie onverantwoordelik vir ’n man om bo te wees en niks te doen nie.”