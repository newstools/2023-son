MOORREESBURG. - Dit is ’n algemene probleem, maar in sommige gemeenskappe is dit só erg dat inwoners nie meer kan stilsit en toekyk hoe hulle dorp agteruitgaan nie. Mense wat nou genoeg gehad het van die morele verval in hulle dorp, het Saterdag na die strate opgeruk oor die geweld wat hoogty vier in hul gemeenskap. Inwoners het vroegdag deelgeneem aan ’n “Breakfast carcade teen geweld” wat deur die MVF (Moorreesburg- voorsittersforum) gedryf is. Mense is aangemoedig om met hul karre die strate in te vaar, maar baie het ook te voet aan die optog deelgeneem. Moord staan bo aan die lys van inwoners se kommer en ontevredenheid, en dit is veral jong mense en kinders wat in dié kategorie val. Son het onlangs berig oor Jenito Smith (17) wat deur ’n 15-jarige leerder vermoor is nadat hy met ’n mes in die bors gesteek is. Dit was glo die tweede keer dat dieselfde laitie, wat na bewering ’n lid van die Problem Child-gang is, iemand met ’n mes steek. In 2022 is 12 moorde in die gemeenskap gepleeg en van die begin van vandie jaar is daar reeds twee mense vermoor.