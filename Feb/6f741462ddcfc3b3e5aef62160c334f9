VIER mense is doodgeskiet en drie ander gewond in 'n massaskietvoorval in Gqeberha. Die polisie het gesê die voorval het Sondag in die vroeë oggendure by 'n huis in Nomjilastraat in Kwazakhele gebeur. Polisiewoordvoerder, kol. Priscilla Naidu, sê 'n polisiepatrollie is ná middernag deur 'n vrou voorgekeer wat hulle ingelig het van 'n skietery by die huis waar ongeveer 11 mense besig was om te drink. Sy sê drie mans het opgedaag en losgebrand en drie vroue en 'n man doodgeskiet Naidu het gesê twee mans en 'n vrou is in die voorval beseer. “Die eienaar van die huis, 28 jaar oud, is ook dood in die voorval,” het sy gesê. Die motief vir die skietery en die verdagtes is in dié stadium onbekend. Die naasbestaandes van die oorledenes, wat tussen 20 en 25 jaar oud is, word steeds opgespoor.