SULEIMAN Hartzenberg is maar net 19 jaar oud, maar het reeds baie in sy kort rugbyloopbaan bereik. Dié tiener-sensasie van Manenberg op die Kaapse Vlakte het sy debuut vir die Stormers in September laas jaar op buitesenter gemaak in die eerste ronde van die United Rugby Championhip (URC) teen Connacht in die Danie Craven Stadion in Stellenbosch. Hy het ’n groot impak gemaak en hom onmiddellik as ’n staatmaker in die span gevestig. Die Stormers se coach, John Dobson, beskryf dié Bababok as lid van ’n “baie spesiale generasie” spelers wat tans in die Kaap deurkom. In Oktober laas jaar is Hartzenberg in die SA A-groep vir hulle Europese toer ingesluit. In Desember het hy sy eerste proesel van Suid-Afrika se befaamde Noord-Suid-derby teen die Bulls in die Moederstad gekry. Die spoedvraat het die ervaring geniet toe hy ’n puik drie in sy span se oorwinning van 37-27 oor die besoekers van Pretoria gedruk het. Dit was die Kapenaars se vierde agtereenvolgende sege oor die Pretorianers. Die intensiteit van kragmetings tussen die Storm­ers en Bulls is soortgelyk aan toetsrugby. Hartzenberg sien veral uit na die uitdaging wanneer die verdedigende URC-kampioen Saterdag weer die aartsvyand in ’n derby op Loftus Versfeld aandurf. “Ja, die game teen die Bulls kom met baie geskiedenis,” het Hartzenburg oor die Stormers en die Noord-Suid-derby gesê. “Die vlak van opwinding tydens voorbereiding was heeltemal anders tydens die week. Die skare is ook ’n groot faktor omdat daar ’n ander tipe at­mos­feer by die stadion is vir ’n game soos hierdie.” Die tiener, wat gemaklik op vleuel en op buitesenter is, het reeds vier drieë in 10 verskynings vir die Stormersgedruk. Dié oud-leerder van Bishops sê die omgewing wat die coach­es en die spelers geskep het, het dit vir hom makliker gemaak om by die span aan te pas. “Met die Stormers wat die URC-kampioen was en verlede seisoen op so ’n hoogtepunt geëindig het, het die druk vanself gekom. Kalmeer “Persoonlik plaas jy natuurlik ook druk op jouself, maar wat my regtig gehelp kalmeer het, was spelers soos Salmaan (Moerat), Ruhan (Nel), Seabelo (Senatla), Leolin (Zas), Adré (Smith), Junior (Pokomela) en die coaches. “Hulle het almal in my geglo en my laat voel dat ek nie net daar was om ’n gaping te vul nie. Dit het my groot selfvertroue gegee.” Hartzenberg wil hulle dus met goeie vertonings beloon.