DAAR word binnekort weer gebraai op die kassie wanneer die smullekker realiteitsprogram The Ultimate Braai Mas­ter vir nog ’n reeks terug is. Saam met die nuwe reeks en nuwe deelnemers, wat ’n hond uit ’n bos gaan kook, is daar ook ’n nuwe host. Tapfuma Makina is as die nuwe aanbieder bekend gestel. Hy is geen vreemdeling voor die kamera nie. Hy is veral bekend vir sy kenmerkende stem waarmee baie Heart­FM-, Top Billing- en eNCA-luisteraars dalk bekend is. Sy liefde vir sport het deur die jare gemaak dat hy ook verskeie sporttoekennings-m en ander geleenthede aangebied het. Makina neem oor by die voormalige host en vervaardiger, Justin Bonello, wat ná sewe reekse klaar is. Makina sê: “Dis ’n eer om die baton oor te neem. “Justin het een van Suid-Afrika se mees ikoniese en langs lopende reality TV-programme geskep. Dat ons nou in reeks agt is, bewys watter fenomenale konsep dit is en hoe geliefd hy as gasheer was.” Hy maak dit ook duidelik dat hy nie sy mening oor die maaltye gaan gee nie. “Ek is mal oor kos, maar ek is geen sjef nie en het niks anders as respek vir diegene met daardie talent nie! Ek laat dit maar oor aan die kenners, Bennie en Pete, nou in hul vyfde reeks saam op UBM, om te oordeel. “Ek is net die task master. My werk is om die hoopvolle braaimeesters te help en die kykers deur die tegniese aspekte te navigate, en hulle deur die kinkels en draaie te stuur.” The Ultimate Braai Master begin eerskomende Sondag, 5 Februarie, op e.tv.