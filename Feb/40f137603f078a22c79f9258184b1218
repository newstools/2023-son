CALITZDORP. - Die hele Maandag was warm en droog. En toe skielik lyk dit asof die hemel se sluise heeltemal oopgedraai word. In ’n oogwink was Bergsig se strate oorspoel, maar dit was die plakkers van Valentynskamp wat erg deur die kortstondige stortvloed geraak is. Mina Claassen vertel: “Dit lyk soos ’n wolkbreuk. Alles is nap, sopwaternat. “Ons koskaste is oorspoel. Ons meel is papnat. Ons mieliemeel is papnat. Ons kooigoed is waternat. Waar gaan ons vannag slaap?” Inwoners moes binne minute rondskarrel om keerwalle te gooi om die water uit te hou, terwyl die water in die strate soos klein riviertjies gestroom het. Ook in Ladismith het daar binne minute sommer groot water geval en ook hier is by hokkies en dakke ingelek.