DIE Wes-Kaapse minster van plaaslike regering, omgewingsake en ontwikkelingbeplanning, Anton Bredell, vra alle munisipaliteite in die Wes-Kaap om water te spaar. Bredell het dit gevra nadat die departement van water en sanitasie se jongste syfers wys die gemiddelde vlak van damme vir die Wes-Kaap is 49.7% en damme wat water aan Kaapstad verskaf is 56.4% vol. Verlede jaar die tyd was die gemiddelde vlak van damme in die Wes-Kaap 65% en Kaapstad se damme 80.8% vol. "My departement van plaaslike regering sal met elke munisipaliteit in die provinsie praat om te bepaal hoe die watersituasie lyk. Waar dit nodig is sal ons voorstel dat waterbeperking vroeër ingestel word, terwyl daar opsies is." Hy het gesê inwoners kan ook 'n reuse rol speel om water te spaar. "As mense water her kan gebruik, maak dit 'n groot verskil."