DIE rugbyklub Young Gardens van die Paarl is vanjaar 75 jaar oud en sy feesviering begin met ’n groot musiekkonsert by die Afrikaanse Taalmonument-amfiteater op Paarlberg. Die konsert Back to Our Roots word op Saterdag 11 Maart gehou. Verskeie van die voorste Kaapse musikante en plaas­like pêrels van die Paarl sal op die verhoog wees. Dit sluit The Rockets, The Richard Ceasar Band, Don Vino en Alistair Izobell in, asook Loren Erasmus, Chelsea Vox en Carl Hendricks van die Paarl. Jerry Watt sal om gesondheidsredes nie lid wees van The Rockets wat by die feesviering optree nie. Son berig elders op dié blad dat The Rockets hulle laaste optrede as groep Sondag hou. Die legendariese groep se bestuurder het bevestig dat hulle steeds gaan optree as groep by events wat bevestig is voor hulle laaste show. Die Wellingtonners RJay en LK gaan ook wys hoekom hulle nog so gewild is. Alistair, wat geen vreemdeling vir die verhoog is nie, spog met treffers soos “Some­thing Inside So Strong”. Intussen het Richard Ceasar tans ’n groot radio hit met Dr Victor, met die heropname van “Got to Be You”. Don Vino, bekend as die sax-sensasie, speel met ’n ongekende passie en sy vertonings is altyd awesome. Hy en Loren Erasmus het onlangs met die DJ Uncle Cal ’n radio hit gehad met hulle weergawe van Shirely Bassey se klassieke “Never, Never”. The Rockets het nie bekendstelling nodig nie. Hulle het ’n gedaanteverwisseling ondergaan met nuwe lede wat vars energie in die orkes geblaas het. Loren Erasmus is ’n ou bekende op die musiek-verhoog wat gewild is vir haar weergawe van gewilde Afrikaanse liedjies. Ivor van Schoor, president van Young Gardens, sê die klub het sedert sy ontstaan in die Ou Tuin op Paarlberg, ’n trotse geskiedenis opgebou. “Die Groepsgebiedewet van die apartheidsregering het ons gesinne uit die berg verdryf en gedwing om aan die sogenaamde verkeerde kant van die Bergrivier te gaan nesskop.” Young Gardens kan ook met trots sê dat hulle die eerste swart Springbok­coach, Peter de Villiers, in 2008 opgelewer het. De Villiers is in die Ou Tuin gebore en het die klub met lof verteenwoordig as speler en afrigter. Van Schoor sê, met die konsert wil hulle terugkeer na waar alles begin het. ’n Kontantkroeg en kosstalletjies sal op die dag beskikbaar wees. Geen piekniekmandjies en drank word toegelaat nie. Kaartjies vir die show kos R170 by www.webtickets. co.za en is ook beskikbaar by alle Pick n Pay-takke.