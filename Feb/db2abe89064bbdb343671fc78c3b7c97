MEGHAN Markle, hertogin van Sussex, se familiedrama ken geen einde nie. Meghan se half-sussie, Samantha, dagvaar haar nou vir naamskending oor goed wat sy in haar onderhoud met Oprah Winfrey in 2021 kwytgeraak het. Samantha sê in hofstukke wat reeds in Maart ingedien is dat Meghan valse en kwaadwillige stellings aan ’n wêreldwye gehoor gemaak het toe sy in die onderhoud gesê het sy is ’n only child, berig BBC. Volgens Samantha is dié stellings gemaak om haar reputasie te vernietig. Sy sê weens dié “leuens” het sy vernedering, skaamte en haat op ’n wêreldwye skaal gevoel. Samantha sê verder Meghan het die magtige hulpbronne van die royal family se public relations-span gebruik om die “leuens” oor haar en haar pa die wêreld in te stuur. “Die beskuldigde het dié veldtog georkestreer om haar suster en haar pa se reputasie en name te skend om die valse ‘rags-to-royalty’ narrative te behou en te promote,” lui hofstukke. “Dit was ’n voorbedagte veldtog om hulle reputasie en geloofwaardigheid te vernietig sodat hulle nie kan inmeng by of die valse narratief en fairytale life story, wat deur die beskuldigde opgekook is, te keer nie.” 