DIE Steve Borthwick-era het Saterdag ’n teleurstellende begin beleef toe Skotland vir Engeland met 29-23 in die spanne se openingswedstryd van die jaar se Ses Nasies-rugyveldtog gewen het. Borthwick is in Januarie as die nuwe coach van Engeland aangestel nadat daar in Desember besluit is om Eddie Jones te pos. Daar was gehoop vir die perfekte begin vir Borthwick, wat met die massiewe taak opgesaal is om die Rose later vanjaar tot World Cup-glorie in Frankryk te lei. Saterdag se nederlaag, dit boonop op Twickenham in Londen, sal nou weer twyfel saai onder Engelse ondersteuners oor of die Rose werklik as ‘n aanspraakmaker vir World Cup-glorie beskou kan word. Soos sake ook nou na die eerste naweek van die Ses Nasies staan, sal dit ook moeilik wees om te sien hoe Borthwick en sy troepe vir dié titel kan aanspraak maak. Engeland kry egter volgende naweek (Sondag, 12 Februarie) weer op Twickenham die geleentheid om hul seisoen op koers te kry, wanneer hulle Italië pak. Ofskoon die Rose deur die Skotte bloedneus gegee is, kan daar selfvertroue geput word uit die manier waarop Borthwick sy span wil sien rugby speel. Anders as verlede jaar se gesukkel onder Eddie Jones, was daar ‘n gewilligheid deur die Engelse om meer direk te speel. Daar was ook genoeg vindingrykheid op die aanval om Engelse ondersteuners se harte te laat warm klop. Engeland het egter weereens – soos verlede seisoen – teen ’n vasberade Skotse span te staan gekom. En een wat onder Gregor Townsend (coach) dit nou al ‘n gewoonte begin maak het om hul Britse bure te klop. Dit sou die Skotte wees wat die eerste hou op Twickenham slaan, toe Huw Jones op sy terugkeer tot die nasionale span die besoekers se eerste drie gaan druk het. Engeland het toe in die 23ste minuut geantwoord met Max Malins wat ‘n dwarskop deur Marcus Smith netjies onder beheer gebring het om te gaan druk. Duhan van der Merwe het Skotland se tweede drie gaan druk om die Twickenham-skare weer stil te maak. Dit is egter Engeland wat met ‘n voorsprong van 13-12 sou gaan water drink het danksy Malins se tweede onverdoelde drie en ’n strafdoel deur Owen Farrell. Die Rose het toe vroeg in die tweede helfte toegeslaan om hul voorsprong tot 20-12 te rek toe Ellis Genge vir ‘n verdoelde drie oorgeduik het. Daar was gehoop dat dit die begin sou wees van waar die Engelse volle beheer oor die kragmeting sou neem, maar die rugbygode het duidelik ander planne Saterdag gehad. Twee minute later was die Skotte terug in die geveg, met die skrumskakel Ben White wat ‘n pragtige teenaanval afgerond het. Finn Russel se vervyf van dié drie het sake op 20-19 te staan gebring, voor Farrell se tweede strafdoel weer die Engelse met 23-19 bietjie meer spasie vir asemhaal gegee het. Van der Merwe se drie in die 73ste minuut sou egter Engelse harte kom breek om die Skotte die perfekte begin tot 2023 se Ses Nasies te besorg. Skotland sal nou op dié momentum wil voortbou wanneer hy Wallis op 11 Februarie op Murrayfield in Edinburgh verwelkom. Intussen sal Frankryk, Ses Nasies-kampioen, Sondag sy veldtog afskop met ‘n wegwedstryd teen Italië in die Stadio Olimpico.