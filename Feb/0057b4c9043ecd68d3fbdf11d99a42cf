TERWYL die verdeeldheid in die rugby­gemeen­skap van Roses United in Wellington aan die verdiep is, het die Boland-rugbyunie (BRU) besluit om Pieter Adonis as die voorsitter van dié klub te erken. Die BRU se besluit kom te midde van ’n heen-en-weer-stoeiery tussen twee verskillende besture wat glo hulle moet in control wees. Die stoeiery het begin toe die vorige voorsitter, Denzil Domoney, ná afloop van die 2022-seisoen die tuig neergelê het. Adonis was die ondervoorsitter toe Domoney nog in beheer was. Hy het toe die leisels oorgeneem en ’n verkiesing moes glo gehou word om ’n nuwe voorsitter te kies. Herman Bailey glo egter dat hy op 6 Februarie grondwetlik as voorsitter verkies is, maar Adonis betwis dit. Adonis is van mening dat die algemene jaarvergadering waarop Bailey as voorsitter gekies is, ongrondwetlik was. Uitspraak Adonis sê: “Die algemene jaarvergadering waarop Bailey verkies is, was onwettig ingevolge Roses United se grondwet. Dit kan net verswarend wees ten opsigte van dissiplinêre sanksies teen die persone wat voorgee hulle is die leiers van die klub.” Bailey, op sy beurt, verwys na ’n uitspraak van waarnemende regter Nyati op 6 Februarie in die Kaapse hooggeregshof. Dit was toe Adonis se groep die hooggeregshof in ’n dringende aansoek genader het om die vergadering te stop. Nyati het die aansoek van die rol geskrap. Bailey het aan Son gesê. “Ek is ’n Roses-kind, ek is ’n Wellington-kind en ek wil my gemeenskap dien. Ek soek eenheid, transparency en eerlikheid. “Dit is waarna ek strewe. Die BRU het tot Woensdag kans gehad om op ons korrespondensie te reageer, maar wil bloot nie na ons luister nie.” Bennie van Rooi, BRU-president, is vir kommentaar genader in ’n lys vrae aan die unie se uitvoerende hoof, Quintin van Rooyen. Die BRU is onder meer gevra of hy die twee partye bymekaar probeer bring het om die situasie te probeer opklaar. Van Rooi het in ’n telefoongesprek eerder Son daarvan beskuldig dat die koerant sy veldtog om as president van die unie herkies te word, wil verongeluk deur kwaadwillig oor die Roses-kwessie verslag te doen. “Ons het besluit om mnr. Adonis as voorsitter te aanvaar soos voorgeskryf in die klub se grondwet. “Ek praat nie verder met jou nie. Julle wil my verkiesingsveldtog verongeluk,” het Van Rooi gesê. Hy het alle navrae na Van Rooyen verwys. Van Rooyen het ná talle navrae eers Vrydag laat weet: “Die aangeleentheid is na die klub-departement van die unie vir bespreking verwys.” In ’n ongewone wending het Francois Davids, adjunkpresident van die Suid-Afrikaanse Rugbyunie (Saru), ook Son daarvan beskuldig dat die koerant die gemeenskap wil verdeel deur die BRU met ’n lys vrae vir kommentaar te nader. Davids was ook voorheen voorsitter van Roses United voordat hy die amp by Saru aanvaar het. Van Rooyen is gepols oor hoe Davids die inhoud van die brief onder oë gehad het. “Ek kan bevestig dat mnr. Francois Davids nie ’n lid van die BRU se uitvoerende bestuur is nie. Maar ek het Son se lys vrae aan die bestuurs­lede gestuur vir hulle insette,” het hy geantwoord. Bailey het intussen Van Rooi sowel as Adonis se claims verwerp. Bailey sê: “Ons grondwet word slegs in klousule 9.2.1 saamgevat. Die ondervoorsitter sal optree as voorsitter in die afwesigheid van die voorsitter. Daar is geen spesifieke melding rondom die situasie waar die ondervoorsitter in die posisie as voorsitter outomaties skuif, sou die voorsitter bedank.”