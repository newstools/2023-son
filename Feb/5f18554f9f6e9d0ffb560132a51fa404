RIEBEEK-KASTEEL. - Jaloesie het glo daartoe gelei dat 'n stuk van 30 mans op 'n huis toegesak en dit verwoes het. Maar asof die verwoesting nie reeds erg genoeg was nie, is 'n 76-jarige ouma ook met pangas aangeval. Dié drama het hom Saterdagaand afgespeel in wat suppose is om 'n rustige gemeenskappie te wees. Voor die hel losgebars het en die pangas rondgevlieg het, is Jeniqo Booise (18) eers aangerand. Hierna het sy aanvallers glo op sy ouerhuis afgestorm. Ouma Saartjie Mckrieling (76) sê sy wat 'n grootvrou is, is nie eens ontsien nie, en is ook met pangas aangeval. Volgens haar, was haar kleinkind eers aangerand deur twee ouens. Sy sê haar seun het hom toe te hulp gesnel waarna die aanvallers toe weggehardloop het, maar met versterkings teruggekeer het. "Toe kom hulle om 'n weerlose ouvrou en my kleinkinders aan te val."Hulle het niks of niemand ontsien en het die huis heeltemal verwoes," vertel sy. Ouma Saartjie is self twee keer met ’n panga gekap en vertel onder pyn dat tot die meubels deur die skurke opgekap is. Volgens Lydia Booise, Jeniqo se ma, is haar seun op sy jong ouderdom baie doelgerig, en het hy ’n goeie werk. “Hy is iemand vir sy werk en rugby en meng nie met verkeerde vriende nie,” vertel sy. Sy sê die familie moet nou eers net ontslaan word, sodat die kriminele proses sy gang kan gaan. “My ma is getraumatiseer deur die voorval, omdat hulle met die huis en meubels ook baklei het,” sê sy. Met Son se besoek aan die familie by die hospitaal, was Dewald McKrieling – Jeniqo se uncle wat in die voorval beseer is – in die hoësorgeenheid.  