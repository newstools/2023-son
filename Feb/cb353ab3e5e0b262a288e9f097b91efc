DIE rugbygemeenskap van die Boland staan voor ’n reuse-uitdaging wanneer daar vir ’n nuwe president van dié unie gevote word. Die twee kandidate wat môre op Kleinplasie in Worcester op die verhoog sal staan, is Bertram Vraagom en die huidige president, Bennie van Rooy. Die keuse vir die meer as 220 klubs van dié streek is vernuwing onder die beheer van Vraagom of ’n toekoms onder Van Rooy, wat ’n rits onlangse omstrede besluite geneem het. Van Rooy is in 2021 as president verkies nadat hy in die plek van oorlede Ivan Pekeur waargeneem het. Hy het voorheen ook as Pekeur se adjunk-president ge­dien. Hy het later koppe met Pekeur gestamp nadat dié hom geskors het. Pekeur het in 2014 die leisels by Francois Davids oorgeneem nadat laasgenoemde tot SA Rugby se bestuur verkies is. Davids is tans SA Rugby se adjunk-president. Van Rooy betree die verkiesing met ’n rits onopgeloste issues, met twee van die unie se grootste klubs, Roses United en Villagers Worcester, wat tans albei met twee verskillende uitvoerende besture sit. Dít het ’n groot demper op die verkiesing geplaas, met vrae wat gevra word oor dié lede se reg om te kan stem terwyl dié aangeleentheid nog deur die Boland se regs­komitee ondersoek word. Die BRU het egter steeds besluit om wel die besture wat die unie erken, toe te laat om aan die verkiesing deel te neem. Dan is daar ook die onopgeloste issue oor Abbotsdale wat die BRU verlede jaar hof toe gesleep het oor dié unie se behandeling van die klub se tugverhoor wat spruit uit die voorval tussen Abbotsdale en Porterville op 6 Augustus. Dinamiese Die groot besluit wat nou geneem moet word, is of die klubs ’n nuwe begin wil maak met ’n nuwe leierskorps sonder enige bagasie. Vraagom is ’n beskeie sakeman en oud-onderwyser van Saldanha wat hom reeds as ’n dinamiese administrateur bewys het. Behalwe sy administratiewe achievements is hy ook ’n legendariese speler van die Westelike Provinsie-Platteland wat onder die eertydse Saru gespeel het. Alles hang egter af van die klubs se besluit.