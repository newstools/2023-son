'N KAPTEIN in die polisie wat gearresteer is vir diefstal van diesel uit 'n staatsvoertuig sal agter tralies bly tot sy borgtogaansoek volgende week. Die polisie het gesê die 50-jarige Juan Oosthuizen is in aanhouding nadat hy Donderdag in die hof in Brits verskyn het. “Hy sal na verwagting Woensdag weer by dieselfde hof verskyn vir 'n formele borgtogaansoek,” het brig. Sabata Mokgwabone, woordvoerder, gesê. “Die kaptein, verbonde aan Brits eenheid vir sigbare polisiëring, is na bewering Saterdagmiddag 4 Februarie betrap terwyl hy diesel uit die tenk van 'n geparkeerde staatsvoertuig getap het.” Hy is deur lede van Noordwes se provinsiale teen-korrupsie-ondersoekeenheid in hegtenis geneem. Mokgwabone het gesê die arrestasie van die beampte is verwelkom deur die provinsiale polisiekommissaris, lt.genl. Sello Kwena. 