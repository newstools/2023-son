TWEE onlangse skietvoorvalle het Macassar op die edge. In een van die gevalle is ’n jong man noodlottig gewond. Jeffrey Booysen (24) is Sondag omstreeks 02:30 in Kramat-weg doodgeskiet toe ’n kar by hom stilgehou het en daar op hom geskiet is. Die oorledene het op ’n plaas gewoon en was op pad huis toe toe op hom losgebrand is. AO Joseph Swartbooi, ’n polisiewoordvoerder, sê toe cops op die toneel kom, het hulle die oorledene met veelvuldige skietwonde aangetref. Hy het nog gelewe en is na die hospitaal vervoer, waar hy dood verklaar is. Dit is die tweede soortgelyk skietvoorval wat in Macassar plaasgevind het. Teruggedraai Op 5 Januarie is Ethan Lebo Hyster van Macassar omstreeks 00:20 doodgeskiet toe hy en sy vriende op pad na die Shell-vulstasie was. ’n Wit Volkswagen Golf het in die omgewing van Link-laan verby hulle gery en teruggedraai toe daar op Hyster en sy vriende losgebrand is. Hy is noodlottig gewond. Niemand is nog vir die moord in hegtenis geneem nie. In nog ’n skietvoorval is Ashwin Higgins (40) Saterdagaand geskiet. Die voorval het omstreeks 23:00 in Musica-laan plaasgevind tydens load shedding. Higgins is in ’n ernstige toestand in die hospitaal. Mense met inligting word gevra om die polisie se Stop Misdaadnommer 086 001 0111 te bel.