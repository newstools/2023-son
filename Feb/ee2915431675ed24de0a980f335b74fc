DIE Suid-Afrikaanse musiekwêreld sal nooit weer dieselfde wees nie. Een van Suid-Afrika se mees ikoniese disco bands, The Rockets, gaan ná meer as 55 jaar die musiektuig neerlê. En dít is ’n harde slag vir hulle vele ondersteuners — nie net in Suid-Afrika nie, maar ook in ander wêrelddele. Die social pages is omtrent aan die gons hieroor. Leier Op Sondag 12 Februarie gaan die band sy laaste farewell show, The Rockets Final Journey Farewell Show, in die Hanover Street-nagklub in GrandWest hou. Wat nog hartseerder is, is dat die show ’n tribute gaan wees aan hulle leier, Jerry Watt, wat om gesondheids­redes uit die musiekwêreld aftree. The Rockets is in 1967 gestig uit Walter Brown se groep, The Bismarks. Jerry Watt het in 1971 by die groep aangesluit. In die 1980’s was The Rockets die eerste bruin groep wat in die Staatsteater in Pretoria, asook die Sun City Superbowl, opgetree het. Deur die jare het die lede gekom en gegaan en in 1990 het Jerry die leier van die band geword. The Rockets het toe ontpop as ’n baie gewilde disco band oor hulle veelsydige genres waarin hulle sing en het die wêreld platgetoer. Jerry, op sy beurt, is ook ’n bobaaskitaarspeler en Carlos Santana is sy grootste inspirasie. Hy het nooit formele musiekopleiding gehad nie en het homself geleer kitaar speel. Hy beskou sy gift as ’n blessing van God. Op die vrae oor The Rockets se voortbestaan en die toekoms van die ander band-lede, antwoord Alison Watt, die band se bestuurder: “The Rockets sal nie meer bestaan nie. Die ander band-lede sal steeds perform, maar net onder ’n ander naam.” Kom en geniet hierdie spesiale geleentheid. Die deure word om 17:00 oopgemaak en kaartjies kan vooraf teen R200 per persoon gekry word by 083 270 5432. Let wel: Geen persone onder 18 word toegelaat nie.