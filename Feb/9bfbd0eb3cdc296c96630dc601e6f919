DIE bouvallige Bellville Athletics Stadium gaan upgrade word. Volgens Patricia van der Ross, die mayco-lid vir gemeenskapsdienste en gesondheid, is die City of Cape Town besig om aan ’n plan te werk vir die herontwikkeling van die Bellville-atletiekstadion wat besig is om uitmekaar te val. Son het vandeesweek by die stadion gaan besoek aflê, waar atlete en afrigters hul misnoeë uitgespreek het oor die toestand van die fasiliteit. Die stadion, wat talle klubs en skole in die noordelike voorstede dien, is in 2015 laas vir ’n amptelike byeenkoms gebruik. Talle coaches en atlete gebruik dit egter nog steeds op ’n daaglikse basis vir oefensessies. Hulle is erg omgekrap oor die toestand van die stadion en die baan, en het dit as “skokkend en pateties” beskryf. Daar is ’n beroep op die mayor van die City of Cape Town, Geordin Hill-Lewis, gedoen om dringend by die stadion besoek te kom aflê sodat hy met sy eie oë kan sien hoe sleg die huidige situasie is. Son het die foto’s van die stadion aan die mayor se kantoor gestuur om uit te vind waarom die stadion so verwaarloos is. Mayco-lid Van der Ross het in reaksie op Son se navrae gesê: “Die Bellville-atletiekstadion is buite werking vir formele byeenkomste, hangende die oplossing van kwessies rondom die beoogde herontwikkeling van die fasiliteit, en die area rondom die fasiliteit.” Van der Ross het laat blyk dat verskeie rolspelers van die stad aan die einde van laas jaar vergader het om die toekoms van die fasiliteit te bespreek. “’n Plan word ingestel om die omvang van werk wat nodig is, die befondsingsmodel en die tyd-lyne van die projek te bepaal. “Sodra die planne gefinaliseer is, sal die Stad dienooreenkomstig kommunikeer.” Van der Ross het ook laat blyk dat haar departement nog steeds bereidwillig is om met afrigters en atletiekklubs te ontmoet om moontlike oplossings te probeer vind. “Hoewel deurlopende samesprekings met geaffekteerde partye plaasgevind het, sal die departement weer met die atletiekklubs en huidige gebruikers van die stadion vergader wat die huidige gebruik daarvan betref,” het Van der Ross, bygevoeg.