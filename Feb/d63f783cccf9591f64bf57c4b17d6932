DIE stad se departement van gesondheid waarsku inwoners dat daar ’n uitbreek van masels in die Kaapse metropool is. Die departement moedig ouers en voogde aan om hul kinders na klinieke te neem om teen masels te laat inent. Die nasionale instituut vir oordraagbare siektes het die waarskuwing uitgestuur oor ’n uitbraak van masels in die Kaapstad- metropool. Wanneer daar verwys word na ’n “uitbreek” beteken dit dat meer as drie gevalle daarvan binne ’n maand aangeteken is. Tussen 24 Januarie tot 17 Februarie is daar vier gevalle aangeteken waarvan die departement bewus is. Die departement sê in ’n verklaring dat hulle tans ’n veldtog loods vir inenting teen masels. Simptome vir masels waarvoor opgelet moet word sluit die volgende in: * ’n Hoë koors * ’n Uitslag op die vel * Loperige neus * Hoes * Rooi en waterige oë. Sodra enige van die simptome by kinders opgelet word, word ouers en voogde gemaan om die kind dadelik na ’n nabye kliniek of dokter te neem wat met diagnose sal vasstel of dit masels is of nie. Om die kind te behandel is daar dié tips: * Hou die kind weg van ander totdat die uitslag op die vel weg is * Hou die kamer waar die kind lê donker * Maak seker dat die kind genoeg vloeistof inneem