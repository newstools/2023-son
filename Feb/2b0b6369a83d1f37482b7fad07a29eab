HY HET die laaste ruk ’n baie donker tyd in die hospitaal deurgemaak, maar die moedige en baie bekende kitaar-man Sammy Webber deel sy hartseer-stryd met sy gesondheid met ’n groot glimlag. Veelvuldige sklerose is in 2010 gediagnoseer by dié talentvolle musiek-genie, wat in die top-groepe Inside Out, U-Turn, Funtime en Virtual Jazz Reality gespeel het. Dié siekte veroorsaak dat die senuwee wat visuele seine na die brein stuur, geleidelik afbreek. En sedert die diagnose moes dié boorling van Retreat by die hospitaal in en uit. Hy was selfs ’n paar dae lank op ’n ventilator. Son het hom Woensdag in ’n Kaapse hospitaal besoek waar hy tans in rehab is. Dis nadat sy been kort voor Krismis geamputeer is. Lesers sal onthou dat Sammy ’n paar jaar gelede ook ’n heupvervanging ondergaan het nadat sy gesondheid erg agteruitgegaan het, Dié dapper baskitaarspeler het met Son se besoek aan die hospitaal trots en regop in sy rolstoel gesit en vertel dat hy nou drie weke daar is om aan te pas en fisioterapie te ontvang. Moedig “Weet jy, dit is ’n lang, intense pad, maar daar is niks wat ’n mens in sulke tye staande hou soos die hand van God nie. “Ek maak staat op die Here en ek weet soos ek glo, só sal dit wees,” vertel die kitaar-man moedig. Hy voeg by: “Ek het twee baie goeie vriende, Mike en Deon, wat uit hulle pad gaan om my by te staan en dit beteken so baie vir my.” Hoewel hierdie ’n lang en intense pad is, is Sammy nog lank nie klaar getokkel op sy baskitaar nie. Sy vrou van tien jaar, Lesley-Rae, het sy kitaar hospitaal toe gebring om hom moedig te hou in dié moeilike tyd. “Ek sit in my hospitaalbed en hou dit vas, dit is natuurlik nie ingeplug nie, maar dit is goed om dit so naby my te hê,” deel Sammy. Hy vertel verder dat sy vrou bankvas agter hom staan. “Sy is altyd hier. Sy is ’n natuur­like caregiver. Sy sien nie net na my om met liefde en geduld nie. “As ek weer sien, dan is sy sommer by die ander pasiënte se beddens om te kyk of hulle sorted is,” vertel Sammy grappig. Hy het baie lof vir sy vrou, wat hom so getrou bystaan, maar sy het selfs meer lof vir hom, wat elke dag moedig terugveg teen dié siekte. Sy het baie emosioneel geraak toe sy vertel presies hoe dapper haar liefdevolle man was vandat hy die diagnose by die dokters gekry het. “Sammy is resilient en deur die hele proses het hy net gewys hoe sterk en dapper hy is. “Ek dink dit is ’n groot gedeelte van wie is. Hy is so geliefd en geseënd. Ons is ook baie dankbaar vir al die gebede wat daar vir Sammy uitgegaan. Gebed is baie belangrik vir ons en dit dra ons deur die moeilike proses.” Daar is natuurlik altyd lig aan die einde van enige donker tonnel. Sammy deel opgewonde mee dat die dokters baie gelukkig is met sy vordering. “Die dokter het na my terug­gekom en gesê die mediese span is tevrede met my uitslae. Die dokter meen ek doen goed en sal dalk binnekort huis toe kan gaan.” Soos jy kan dink, het die musiekgenie se mediese fonds leeggeloop deur al die operasies, fisioterapie en voorskrifte. Hy sal dalk ook nie onmiddellik kan teruggaan werk toe nie en het nou jou hulp nodig. Sammy en sy vrou vra as daar enigiemand is wat graag ’n skenking tot sy mediese uitgawes wil maak, kan hulle haar gerus bel by 072 838 3554. Vermaak “Ons sal dankbaar wees vir enige bydrae. Ons is veral reeds so dankbaar vir die gebede en bemoedigings.” Ons haal ons hoed af vir die dapper Sammy, wat moedig terugveg. Ons weet as hy só aangaan, sal hy kort voor lank weer skares vermaak met die pragtige, diep klank uit sy baskitaar.