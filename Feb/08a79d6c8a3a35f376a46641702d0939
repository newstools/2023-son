GOOD HOPE FM is Kaapstad se original. Die Suid-Afrikaanse Uitsaaikorporasie se radiostasie, Good Hope FM, het Maandag Wêreldradiodag gevier deur sy vars nuwe logo te launch in gewaagde nuwe kleure en ’n byskrif wat pas by die stasie wat sedert 1965 met Kaapse luisteraars verbind het. Die nuwe slagspreuk vir die gewilde radiostasie is “Cape Town’s Original”. Son het die bekendstelling by die Crystal Towers-hotel en Century City bygewoon. Ons het lekker skouers geskuur saam met die radiostasie se talentvolle omroepers soos Bradley Knight, Stan Mars, Leigh-Ann Williams, Tamara Snow, Chad Saaiman, Carissa Cupido en nog vele meer. Die SAMA-benoemde kunstenaar, Jarrad Ricketts, het die gehoor omtrent vermaak met twee songs – een daarvan sy eie song “Paradise”. Soos altyd was die Athlone-gebore sanger opgewek en het almal in ’n goeie luim gesit. Die radiostasie het net ná 12:00 sy nuwe logo bekendgemaak. Volgens die stasie is die doel daarvan om die ervarings, bekommernisse, hoop en drome te identifiseer wat by gehore aanklank vind, en om dit te verbind met ’n stasie wat nie net verfrissend, eiesoortig, relevant, aantreklik en lewendig is nie, maar ook ’n stof bied wat solied en betekenisvol is.” Good Hope FM se sakebestuurder, JD Mostert, het gesê: “Hierdie is ’n opwindende nuwe hoofstuk vir Good Hope FM, maar dit gaan oor meer as om net die voorkoms en gevoel te verander. Dit is om elke element van ons spel te verfris en te versterk en om ons aanbod aan luisteraars en kliënte nog verder te verbeter deur ons te herinner wie ons is en die massiewe impak wat ons maak.” Hoewel die stasie baie opgewonde is oor sy nuwe logo, is dit nie baie goed op sosiale media ontvang nie. Dit lyk nie asof sosiale media-gebruikers baie vatterigheid het aan die nuwe logo nie. Hulle meen dit lyk dood en baie vervelig. Baie fans het ook gemeen dit was nie nodig om die loge te verander nie. Wat dink jy van die nuwe logo?