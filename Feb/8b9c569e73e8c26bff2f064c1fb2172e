FRANKRYK se rugbyspan moes Sondag diep delf om ’n groot terugvegpoging van Skotland af te weer. Coach Fabien Galthie se span was uiteindelik met 32-21 baas in ’n Ses Nasies-kragmeting in die Stade de Français nadat hy met die rustyd met 22-7 teen die Skotte voor was. Die Hane se heelagter, Thomas Ramos, het 17 punte aangeteken en Skotland se droom op ’n Ses Nasies-Grand Slam beëindig. Dit was Skotland se eerste nederlaag in die kampioenskap ná oorwinnings oor Engeland en Wallis. Albei spanne het langer as ’n uur met 14 man gespeel nadat Grant Gilchrist ’n rooi kaart vir die besoekers gekry en Mohamed Haouas dieselfde lot vir die gasheer gely het. “Ek was trots op hoe die spelers op die situasie gereageer het,” het Skotland se coach, Gregor Townsend, agterna gesê. “Ek is teleurgesteld dat ons nie die twee of drie geleenthede aangegryp het nie. Ons sal hoogs gemotiveerd wees om tuis teen Ierland vir ’n trofee te speel,” het hy bygevoeg oor die wedstryd op 12 Maart in Edinburg. Frankryk het ’n beter vertoning nodig gehad nadat hy twee weke gelede teen Ierland verloor het, sy eerste nederlaag sedert Julie 2021 — en hy het dit gekry. Intussen het Engeland Saterdag sy grootste oorwinning in 20 jaar in Cardiff behaal nadat hy drie drieë in ’n spannende sege van 20-10 weg teen Wallis gedruk het. Italië het ’n dekade ge­lede laas ’n oorwinning oor Ierland gesmaak. En Saterdag was die naaste wat hy daaraan gekom het om die Iere ore aan te sit. Ierland het uiteindelik stewig vasgeklou en met 34-20 ’n derde agtereenvolgende bonuspunt-oorwinning in vanjaar se Ses Nasies-kampioenskap behaal.