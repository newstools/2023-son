DIE stof rondom beweerde spulse senior amptenare by die Atlantis-hof, wil steeds nie gaan lê nie. Son het vertroulik verneem dat die ondersoek teen ’n voormalige waarnemende hoof-landdros wat van seksuele wangedrag aangekla is, reeds vroeg verlede jaar afgehandel is. Die amptenaar is steeds nie aangekla nie, maar is wel nie meer ’n senior landdros nie. Hy is egter steeds op die bank. Volgens vertroulike inligting, is die ondersoek deur ’n landdros afgehandel en het hy aanbevelings aan die landdros-etiese komitee voorgelê, wat weer op hul beurt dit aan die landdros-kommissie voorgelê het. Die aanbeveling is dat die verdagte intern aangekla moet word. Wat egter krap, is dat byna nege maande later, nog steeds niks gebeur het nie. Son het by ’n voormalige landdros kers opgesteek oor wat die klagtes inhou. Volgens die voormalige landdros is die klagtes teenstrydig met die gedragskode van Landdroste en moes die kommissie hom reeds lankal in die pad gesteek het. Die waarnemende sekretaris van die kommissie, Michael Nieuwoudt, het nie op die navrae reageer oor hoekom daar nie opgetree is teen die landdros nie. Intussen het nog ’n senior amptenaar by die Atlantis-hof wat van verkragting aangekla is, erken hy het ’n seksuele verhouding met ’n vroulike klerk gehad. Die amptenaar het blykbaar die klerk laat aanstel vir seksuele gunsies, het sy erken. Hy erken in ’n verklaring hy het egter die verhouding beëindig nadat die klerk begin geld leen het by hom. Albei voorvalle het in die Malmesbury-hof gebeur en die twee amptenare is daarna na die Atlantis-hof verskuif. Die klerk het op 16 Mei 2022 ’n saak van verkragting by die Milnerton-polisiestasie aanhangig gemaak. Son het intussen bewyse ontvang dat die verdagte intussen weer na Malmesbury oorgeplaas is en die slagoffer het intussen ’n ineenstorting gehad, en word in ’n inrigting behandel. Senior amptenare is behoorlik warm onder die kraag oor die voorval. Die Atlantis-hof is reeds geruime tyd onder die vergrootglas en van die oortredings hier, is ’n voormalige hoofaanklaer wat betrap was met pornografie en is skuldig bevind. Nog ander kriminele oortredings by die Atlantis-hof is, pap-geld wat verdwyn het (verdagte loop tans hof hieroor), bandopnames wat verdwyn het, en ’n senior amptenaar is aangekeer vir die besit van dwelms.