DIE organisasie Cycle of a Woman in Hanover Park sê hy is verheug nadat ’n gangster tjoekie toe gestuur is. Sherman Lee Arendse (30), ’n Americans-gangster van Hanover Park, is Vrydag in die Wynberg-streekshof 15 jaar mang toe gepos. Dit nadat hy Toufieq Samuels in Februarie 2017 koelbloedig doodgeskiet het. Arendse was vyf jaar verhoorafwagtend in Pollsmoor-gevangenis. Volgens Kashiefa Mohammed, die voorsitter van Cycle of a Woman, het hulle van die begin af die saak gevolg en Samuels se ma ondersteun. Mohammed sê: “Ons is baie bly dat daar geregtigheid vir nog ’n ma van Hanover Park gekom het wie se kind aan die hand van gangsters gesterf het. “Hy was onskuldig en op pad winkel toe, toe word daar op hom geskiet. Ons het verskeie kere buite die hof betoog om te keer dat hy borgtog kry. “Dit was ’n soete oorwinning en verligting toe hy Vrydag in die hof gestraf is. Ons sal nie opgee nie, ons sal saamstaan en veg vir geregtigheid. “Die vroue wat hul kinders in bendegeweld verloor het, het Saterdag ’n victim support-werkswinkel bygewoon. Dis om ander te help wat ook kinders in die bendeskietery verloor het.” Volgens Mohammed bestaan die organisasie al die afgelope vyf jaar. Sy het ook haar seun in bendegeweld verloor. Een van die vroue wat die mammie ondersteun het, sê: “Vir die afgelope ses jaar het ons by die hof in- en uitgeloop saam met die mammie. Vrydag het ek saam met haar gehuil toe haar seun se moordenaar gevonnis word.” Ten tyde van dié skietvoorval was Samuels se ma ’n lid van die GPF in Hanover Park. Samuels se ma, Naziema, het destyds aan Son gesê haar seun is drie dae voordat hy na ’n rehab sou gaan, doodgeskiet. Nog drie moeders van Hanover Park soek geregtigheid vir hul kinders se moord nadat vier gangsters vasgetrek is vir hul kinders se moorde. Mohammed Yassen Claassen, Chadwin Charles, Basher Gamba en Kyle du Toit sal binnekort vir die moord van Ashtivon Gaffley, Charlton Vitron en Duwayne Tyman verhoor word. Die drie mans is doodgeskiet toe daar ’n bendeskietery tussen die Americans en die Ghetto Kids plaasgevind het. Die vier verdagtes, wat na verneem word aan die Ghetto-bende behoort, het Vrydag in die hooggeregshof verskyn. Hul verhoor sal vanaf 09 Oktober tot 09 November plaasvind. Hulle sal ook op 17 Maart in die hof wees vir ’n ander voorverhoor wat plaasvind. Sewe Laughing Boys van Hanover Park loop ook tans hof vir verskeie moorde waarvan hulle beskuldig word.