DIE organisasie Undoing Tax Abuse (Outa) voel die ANC moet die beweringe van die voormalige Eskom CEO André de Ruyter ernstig opneem dat senior amptenare en ministers by state-owned entities (SOE’s) by misdaadaktiwiteite betrokke is. In ’n onlangse TV-onderhoud het De Ruyter onthul dat georganiseerde misdaad, waarby regeringsleiers na bewering betrokke is, Eskom ongeveer R1 miljard ’n maand kos. Die ANC het De Ruyter se aantygings verwerp en sê hy het misluk om Eskom van ondergang te red.  Die CEO van Outa, Wayne Duvenage, sê pres. Cyril Ramaphosa moet aksie neem. Duvenage sê: “Ek dink nie die regerende party neem die aantygings ernstig op nie. Hulle moet ’n span aanstel wat die beweringe kan ondersoek en die aantygings kan opklaar. “Daar is baie bespiegelinge dat iets verkeerd is, maar ons hoor nie die ANC of die president doen iets aan die saak nie. Al wat ons hoor, is hoe hulle De Ruyter se karakter aanval. Dit is ’n hartseer situasie waarin ons as ’n land ons bevind en dit is ’n aanduiding dat hulle die saak nie ernstig opneem nie.” Duvenage meen die ANC moet De Ruyter hof toe sleep sodat die waarheid kan uitkom. Eskom het intussen vir Calib Cassim as die interim uitvoerende groephoof aangestel met onmiddellike effek. Sikonathi Mantshantsha, woordvoerder vir Eskom, sê: “Eskom is bly om aan te kondig Calib Cassim is as die interim uitvoerende groephoof aangestel en hy sal die Eskom-bestuurspan tot verdere kennisgewing lei. “Cassim is in November 2018 as Eskom se finansiele hoofbeampte aangestel nadat hy sedert Julie 2017 acting CFO was. Met meer as 20 jaar se diens by Eskom, met sy kwalifikasies en ondervinding het Cassim ’n diep ondervinding en waardering vir Eskom se besigheid en die elektrisiteitsbedryf.”