SKOUERBESERINGS het Travis Ismaiel, voorheen van die Bulls, laat besluit om 18 maande gelede sy rugbytoks op te hang. Hy het nou by die Blitsbokke ’n nuwe lifeline gekry en kan nie wag om sy land te verteenwoordig nie. “My skouerbeserings het nie na wense herstel nie en ek was gefrustreerd. Ek het toe besluit om op te hou. Ek en my gesin het daarna Kaapstad toe verhuis en ek het nooit gedink ek sal weer rugby speel nie. “Ek was bereid om klubrugby te speel, maar my agent het met Marius Schoeman, direkteur van Sewes op Stellenbosch gesels, en Shoes het my in Desember kans gegee om in die Akademiespan in Dubai te speel en nou is ek opgeroep na die Blitsbokke,” sê hy. In Dubai het hy besef hy het nog iets om terug te gee aan rugby, en hy gaan nou die volgende twee HSBC-toernooie, die LA 7’s en Vancouver 7’s, gebruik om te wys die ‘ou’ bene kan nog wikkel oor die veld. Aanpassing Dit was nogal ’n aanpassing om van 15’s na 7’s oor te skakel ná 18 maande, maar hy dink met genoeg speelkans sal hy ook dieselfde waarde kan toevoeg soos in sy tyd by die Bulls. “Ek sien die meeste daarna uit om as die onbekende speler by die Blitse op die veld te draf en my land te verteenwoordig. “Ek is versigtig optimisties oor wat ek tot die span kan byvoeg en sal net my beste gee. “Ek het nie gedink ek sal weer rugby speel nie, maar sal die tweede kans by die Blitsbokke met albei hande aangryp. “Met my insluiting verlede jaar in die Akademie-span het Coach Nollis (Marais) van die Bulls my eerste gelukgewens, toe my spanmaats en vriende. “Ek het dit nie verwag nie en was emosioneel oor al die gelukwense,” vertel hy. Hy voltooi nou die driekuns in SA Rugby, as Junior Springbok, Springbok en nou Blitsbok.