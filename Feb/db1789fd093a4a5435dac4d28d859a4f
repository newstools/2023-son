DE DOORNS. — Drama laat die hare waai. ’n Outjie wat vir ’n ander girl op skool lippies gemaak het, het groot oproer veroorsaak, wat tot die aanranding van twee meisies gelei het. Faye-Jalique Marram (18) se hare is uit haar kopvel getrek en sy het glo ’n paar massive klappe gekry. Lecute Isaacs (17) is na bewering ook deur ’n klomp ander skoolmeisies aangerand. Die hele drama het Woensdagoggend by die Sekondêre Skool Hexvallei afgespeel. Volgens Faye-Lalique se ma, Hayley Marran, het haar meisiekind met blou geslaande oë by die huis aangekom. “Sy het gesê dat ’n onderwyser haar deur die gesig geklap en haar hare uitgetrek het,” het Hayley diep ontsteld aan Son vertel. Hayley sê sy is dadelik skool toe. Daar gekom, het die skoolhoof, Arnold May, geweier om haar te sien. “Ek het toe die onderwysdepartement gekontak en daarna na die polisiestasie gegaan,” het sy vertel. Lecute was te emosioneel om met Son te praat, maar haar ma, Charmaine Kleinbooi, sê dit gaan alles oor ’n outjie wat verlede jaar vir haar lippies gemaak het. Kleinbooi sê die gort was behoorlik gaar toe iemand die outjie se girlfriend daarvan gaan vertel het. Kleinbooi sê toe die nuwe skooljaar aanbreek, het Le­cute saam met die outjie en sy girlfriend in een klas beland. “Dit is toe dat die drama weer vlamvat en my kind is weer geboelie,” het Kleinbooi bitter ontsteld vertel. Hayley sê sy het ook ’n J88-vorm by die cop shop ingevul en sy het Faye-Jalique ook na ’n dokter geneem. “Nou wil ons net sien dat reg en geregtigheid vir ons onskuldiges geskied,” het Hay­ley gesê. Die skoolhoof is om kommentaar genader. Hy het nie sy foon geantwoord nie en ook nie gereageer op ’n voicemail wat vir hom gelos is nie. Dissipline Millicent Merton, ’n woordvoerder van die Wes-Kaapse Onderwysdepartement (WKOD), sê volgens die skoolhoof het ’n groep leerders baklei. Die onderwyser verantwoordelik vir dissipline het probeer keer toe ’n leerder in die gang die geveg wou voortsit. Merton sê die betrokke leerder se ouer het ’n klag van aanranding teen die betrokke onderwyser ingedien. Merton sê hulle ondersoek die voorval. Sers. Wesley Twigg, ’n polisiewoordvoerder, sê op sy beurt die polisie ondersoek ’n klag van aanranding. Twigg sê niemand is al in verband met die voorval ge­arresteer nie, en hulle ondersoek duur voort.