DIT gons behoorlik in wedrenkringe nadat twee senior jokkies mekaar verlede Maandag op Greyville in die jokkiekamer amper te lyf gegaan het. Muzi Yeni en Billy Jacobson is ná ’n voorval voor en ná Race 1 deur die stipes gevra om die baan te verlaat. Albei is intussen vir ’n maand geskors. Volgens Sporting Post wou Yeni nie ’n onderhoud toestaan nie, behalwe dat hy “volle vertroue” in die NHRA het om die kwessie op te los. Jacobson sê hy het bloot ’n vraag gehad oor die spoed­apparaat wat die jokkies moet dra, toe Yeni opspring en sy hand in sy gesig druk. Toe Jacobson hom vra om sy hand uit sy gesig te neem, het ’n gestoei op die grond plaasgevind sonder dat houe gewissel is. Yeni het glo daarna sy selfoon uitgepluk, iemand gebel met die woorde: “I need your help.” Daarna het hy glo vir Jacobson gelag en gesê: “You are going to get f*$#ed up.” Jacobson se gesin is glo ook gedreig. Yeni het volgens Jacobson gesê hy is useless en dat hy nie soveel wenners as hy kan ry nie. Op Sporting Post se website het punters skerp ge­reageer. Gops Naiker sê: “Dit onderstreep presies die powere toestand van racing in KZN. Wat ’n verleentheid! Al verskil tussen Kimberley en KZN is Durban se beter bane.” Mashie Dent: “Dis duidelik dat min jokkies re­spek het vir Muzi. Ek hoop die NHRA gooi hom met die boek.” John Vos: “Ek voel vir Billy. Kan nie glo Muzi is so arrogant teenoor sy mede-jokkies nie.” Logan Govender: “Yeni het al probeer om Lyle Hewitson van sy perd af te ruk — en dit reg voor die kameras. “Hy kon sy dood veroorsaak het.”