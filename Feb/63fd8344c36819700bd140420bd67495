DIE Gautengse-hooggeregshof het Vrydag 'n voormalige polisiebeampte lewenslange tronkstraf opgelê vir haar man se moord. Cordelia Mogoerane, ’n voormalige luitenant-generaal, het mense gehuur om generaal-majoor Thekiso Hendrik Mogoerane in Januarie 2018 te vermoor. Cordelia het Mogoerane verdoof en met haar mede beskuldigdes saamgesweer om hom buite hul huis in Kempton Park dood te maak. Volgens Phindi Mjonondwane, NVG-woordvoerder, was Cordelia se eerste poging om Mogoerane te vermoor onsuksesvol. "Mogoerane is verdoof deur Cordelia, wat toe die huurmoordenaars geroep het om hom te kom weg te neem, maar met hul aankoms het hulle gevind dat hy nog wakker is en weggehardloop sonder om opgemerk te word," het Mjonondwane gesê. Toe hy bewusteloos was, het Cordelia die moordenaars teruggeroep en hom in haar voertuig gelaai. Nog 'n verdagte het toe na die moordtoneel gery. Hulle het Thekiso Hendrik verwurg en hom in die motor gelos. Cordelia, wat die eerste keer in Junie 2018 in hegtenis geneem is, saam met sewe ander mense, is deur middel van telefoonrekords met die moord verbind. Mjonondwane het oor die huurmoordenaars gepraat en gesê: “Musa Morris Mayisela is dood, terwyl Bonisiwe Lukhele buite die Vosloorus-polisiestasie doodgeskiet is toe sy aan haar borgtogvoorwaardes gaan voldoen het. “Drie van die beskuldigdes is vrygespreek, terwyl die staat aanklagte teen Thokozani Zondo teruggetrek het ná ondersoeke aan die lig gebring het dat hy die sameswering om Mogoerane te vermoor laat vaar het,” het Mjonondwane gesê. Senior staatsadvokaat Carla Britz, het aangevoer dat die moord met voorbedagte rade was  en dat Cordelia nooit oorweeg het hoe dit hul gesin sou raak nie. Britz het die hof gevra om Cordelia se bewering dat haar man haar mishandel het, te verontagsaam omdat sy versuim het om die hof van bewyse te voorsien. "Die ondersoekbeampte, kaptein Robert Mathebula, van die Oos-Randse Georganiseerde Misdaad-afdeling, en advokaat Britz het onverpoosd gewerk om die gesig agter Mogoerane se moord te ontbloot. Vir hul onwrikbare verbintenis tot die stryd om geregtigheid, salueer die NVG hulle," sê Mjonondwane.