IERLAND het in die naweek ’n merker neergelê — nie net vir ’n potensiële Grand Slam in die Ses Nasies-reeks nie, maar ook om die World Cup later vanjaar in Frankryk te wen. Coach Andy Farrell se span, wat tans nr. 1 op die wêreldranglys is, het Fabien Galthie se Franse span met 32-19 in die Aviva-stadion in Dublin oortuigend geklop. Die Iere se 13de agtereenvolgende tuisoorwinning behoort Farrell en sy manne baie selfvertroue vir hulle World Cup-kanse te gee. Ierland het egter nog nooit daarin geslaag om die semi’s van ’n World Cup te haal nie. “Ons het ’n titaniese game gewen,” het Farrell agterna gesê. “Karakter het dit gewen. Die fight en, ja, die wil om vir mekaar te speel. Die samehorigheid en gees wat ons het, was wonderlik om vir almal te kon wys. “Van die spelers het nie te veel rugby gespeel nie en om terugkom en só te speel, is net merkwaardig.” Dit was Farrell se eerste oorwinning oor die Franse sedert hy ná die World Cup in 2019 oorgeneem het. Volgens Galthie was dit uiteraard baie moeilik om hulle nasionale rekordlopie van 14 agtereenvolgende toetsoorwinnings tot ’n einde te sien kom. Moeilik “Dit is amper twee jaar sedert ons verloor het. Dit is moeilik om te vat,” het Galthie gesê. “Die reeksoorwinnings is daar. Nou is dit nodig om te leer hoe om ’n nederlaag te vat en daarvandaan terug te kom,” het hy bygevoeg. Intussen sal Skotland nou op Saterdag se rekord-oorwinning van 35-7 oor Wallis op Murrayfield moet voortbou as hy die Ses Nasies-reeks  vir die eerste keer sedert 1999 wil wen. Gregor Townsend se manne het laas week met Engeland afgereken. Hulle reis binne twee weke na Parys voordat hulle op 12 Maart teen Ierland te staan kom. “Die volgende twee spanne teen wie ons speel, is nommers een en twee op die wêreldranglys. Daarom sal ons ons vertonings tot 9/10 moet lig as ons daarin wil slaag om hulle te klop,” het Townsend gesê.