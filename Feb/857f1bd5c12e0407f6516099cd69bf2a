DIE kolf-vernuf van Laura Wolvaardt en die veelsydigheid van Marizanne Kapp hou die sleutel tot Suid-Afrika se sukses in die halfeindstryd van die T20 World Cup teen Engeland. Die 33-jarige Kapp, wat straks in haar laaste Wêreldbekertoernooi speel, het 2/17 in haar vierde beurt Dinsdag teen Bangladesj platgetrek, wat die paaltjies wat sy tot dusver in die toernooi geneem het, op sewe te staan bring. Dis een minder as Engeland se hotklou-spinner Sophie Ecclestone. Suid-Afrika het die game met 10 paaltjies gewen vir ’n plek in die semi-final. Hoewel Kapp nog nie met die kolf enige impak gemaak het nie, is dié wedstryd haar groot kans om te bewys dat sy een van die wêreld se beste veelsydige spelers is. Sy is reeds gekontrakteer vir die Delhi Capitals in die Women’s IPL, wat ná afloop van die World Cup in Indië gespeel word. Heldedaad Ook Wolvaardt, wat voor haar heldedaad met die kolf teen Bangladesj gesukkel het, het gewys wat in haar steek met ’n onoorwonne 66 van 54 balle. Wolvaardt sê Engeland is ’n gehalte-span en ’n plofbare span wat aanvallende krieket speel. “Maar ek glo as ons geestelik goed vir die wedstryde voorberei, kan ons hulle klop. “Ons sal dus baie goeie krieket moet speel,” het Wolvaardt gesê. Behalwe Kapp en Wolvaardt se vermoë is daar ook die Proteas se spinner Chloe Tryon wat ook die Engelse se kolwers kan laat bontstaan, en as haar mede-spinner Nonkululeko Mlaba op stryk is, het Suid-Afrika ’n kans om die eerste nasionale krieketspan te word wat op eie bodem ’n World Cup-eindstryd haal. Die wedstryd teen Engeland begin Vrydag 15:00 op Nuweland in Kaapstad.