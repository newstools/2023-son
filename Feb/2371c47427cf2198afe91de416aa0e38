NOG ’n panic buy deur Manchester United? Sommige sokker-kenners sal dit dalk so sien nadat Manchester United weens ’n beseringskrisis op die laaste dag van Januarie se transfer window besluit het om ’n aanbod in te dien vir die middelveldspeler Marcel Sabitzer. Dié Bayern Munich-speler word aan die Red Devils geleen en word as plaasvervanger vir die beseerde Christian Eriksen beskou. Eriksen gaan na verwagting eers einde April of Mei ’n terugkeer tot aksie vir die Red Devils kan maak. Hy het ’n enkelbesering opgedoen in United se FA Cup-wedstryd teen Reading. Eriksen word saam met Casemiro as United se voorste middelveld-skakelpaar gesien, met dié twee wat tot dusver ’n belangrike rol in die Red Devils se sukses in alle kompetisies gespeel het. Die Red Devils is tans vierde op die Engelse Premierliga se punteleer en daar sal voortgebou moet word op dié goeie momentum ná die eerste 20 wedstryde in dié kompetisie. Veral as die Red Devils onder Erik ten Hag (man­ager) volgende seisoen ’n terugkeer tot die Uefa Champions League wil maak. Die groot kommer oor Sabitzer se koms na Old Trafford is die feit dat hy tot dusver maar min speelkans by Bayern Munich gekry het hierdie seisoen. Oorgehaal Hy het sedert sy skuif van RB Leipzig in 2021 nog net sewe keer in die Bundesliga vir Bayern gespeel. Sabitzer is egter oorgehaal om die beste van sy leentydperk by United te maak, wat ook tot ’n permanente skuif vir die Oostenryker kan lei. Sabitzer sê: “Somtyds in die lewe moet jy vinnige en belangrike besluite neem. Toe ek van hierdie geleentheid hoor, het ek geweet dit is reg vir my. “Ek is ’n kompeterende speler. Ek wil wen en die klub help om sy doelwitte vir die seisoen te bereik. “Ek voel ek het my hoogste vlak as speler bereik en ek kan met my ervaring en energie ’n bydrae tot die groep maak. Ek is baie opgewonde om te begin werk saam met my nuwe spanmaats en manager en om aan Manchester Unit­ed se ondersteuners te wys watter eienskappe ek het.”