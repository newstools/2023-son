SOU Elton Jantjies die bestuur van die Suid-Afrikaanse rugbyspan wys hy kan nog ’n belangrike rol vir hulle in dié jaar se World Cup speel, gaan dit vir ’n interessante reünie sorg. Dít nadat daar volgens Rapport berig is dat Zeenat Simjee lid van die Springbokke se bestuur gaan wees vir later vanjaar se toernooi in Frankryk. Simjee is tans werksaam as die Springbokke se dieetkundige, maar haar kontrak verstryk voor die jaar se World Cup. Daar is verlede jaar berig Jantjies en Simjee is in ’n geheime verhouding. Die twee was glo saam in ’n gastehuis in Mbombela. Die Springbokke het in daardie week voorberei vir ’n toets teen die All Blacks. Luidens Rapport is daar deur die uitvoerende raad van die Suid-Afrikaanse Rugbyunie (Saru) besluit dat Simjee saam met die Bokke na die World Cup sal gaan. Sy word na bewering as ’n waardevolle bestuurslid deur verskeie spelers in die Springbokspan beskou. Om die Springbokke en ander nasionale spanne in die toekoms te beskerm, is daar na bewering ook nou riglyne bepaal oor verhoudings binne die werksplek waaraan gehoor gegee moet word. Ontken Jantjies, wat met Iva Ristic getroud is, het erken hy en Simjee was in ’n verhouding betrokke, maar Simjee ontken dit steeds. Jantjies speel tans klubrugby in Frankryk vir Agen nadat sy kontrak met NTT Docomo Red Hurricanes in Japan beëindig is oor die gerugte van ’n verhouding met Simjee. Dit is tans onbekend hoe Jantjies met sy nuwe klub vorder, maar sou hy die nodige spelpeil handhaaf vir oorweging in die Bok-span, kan dit vir groot drama sorg as hy genooi word om saam te oefen. Die Springbokke lyk egter of hulle aanbeweeg het vanaf Jantjies, met Manie Libbok wat in November saam met die Bokke getoer het en in drie toetse (Frankryk, Italië en Engeland) gespeel het.