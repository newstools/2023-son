DIE Springbok Sewesspan gaan Sondagaand (20:45 SA tyd) teen Fidji in die Beker-kwarteindronde van die LA-sewestoernooi te staan kom ná 'n moeilike eerste dag van sewes in die Dignity Health Stadium in Los Angeles. Gure weerstoestande het beteken dat talle games uitgestel was, met die Blitsbokke se tweede wedstryd van die dag, teen Uruguay, wat twee keer geskuif was omdat weerlig in die gebied spel verhoed het. Boonop het 'n lustelose vertoning deur die Blitsbokke tot twee  nederlae in hul groepwedstryde gely. Die Blitsbokke moes hard werk in die eerste game met ’n moeilike oorwinnig oor Kanada (12-0) wat die dag op 'n positiewe noot afgeskop het. Daar was egter nie veel om oor te smile vir die res van die dag nie, met nederlae teen beide Uruguay en Ierland. Ander uitslae in die groep het tot gevolg gehad dat Suid-Afrika, Kanada en Uruguay dieselfde aantal logpunte aan die einde van die dag se spel gekry het, maar ’n beter punteverskil het verseker die Blitsbokke vorder na die kwarteindronde. Vir Springbok Sewes se hulpafrigter, Philip Snyman, was daar min om te vier. Hy het gesê dit was 'n teleurstellende dag, maar hulle het wel die geleentheid om terug te veg op Dag Twee. “Die toestande was moeilik, maar ons het nie goed gespeel nie. Ons het redelik goed gevaar in ons game teen Kanada, maar teen Uruguay was ons baie swak by die afbreekpunte en die beskerming van ons balbesit. Ons was te stadig by die breakdowns en het onnodig besit weggegee.” Die vertoning teen Ierland was ook benede die Blitsbokke se standaarde. “Teen Ierland het ons talle geleenthede gehad om hulle onder druk te plaas en punte te kry, maar ons het dit nie benut nie. Ons het besit weggeskop met spelers in goeie posisies en moes ander kere net die overlap speel, maar het dit nie gedoen nie. “ “Die manne sal in die uitklopwedstryd teen Fidji moet verbeter, het hy gesê. “Ons is nou wel in die top-agt, maar ons kan nie verwag dat ander uitslae in ons guns moet gaan en dan bly wees daaroor nie. Ons wil ons lot in ons eie hande hê. Ons het dit nou, so ons sal teruggaan, herstel en sterker terugkom.”