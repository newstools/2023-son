JAKE White erken hy het ’n fout begaan deur toe te laat dat Manie Libbok die Bulls verlaat. White het Saterdagaand met eier in sy gesig gesit nadat die 25-jarige losskakel van die Stormers weereens ’n groot rol gespeel het in die Kapenaars se United Rugby Champion­ship-oorwinning van 23-19 oor die Bulls op ’n stampvol Loftus Versfeld in Pretoria. Libbok was in die kol met twee strafskoppe, twee doelskoppe en ’n skepdoel wat ’n deurslaggewende rol in die Stormers se sege gespeel het. Dit was coach John Dobson se span se vyfde agtereenvolgende sege oor die Pretorianers. Toe White in 2020 as direkteur van rugby by die Bulls oorgeneem het, het hy Libbok en Warrick Gelant die trekpas gegee omdat hy hulle nie as goed genoeg beskou het nie. Toe White Saterdagaand deur Son gepols is waarom hy ’n speler van Libbok se talent deur sy vingers laat glip het, het hy gesê Libbok moet hom eintlik bedank omdat hy hom vrygelaat het om sy rugbyloopbaan elders voort te sit. Verkeerd “Manie moet my bedank dat ek hom vrygelaat het, want hy speel goed. Hy sal nie vir ons gespeel het nie, want ons het Morné Steyn, Johan Goosen en Chris Smith gehad,” het White gesê “Soms maak jy ’n call, en soms kry jy dit reg, en soms kry jy dit verkeerd. Soms het ’n speler ’n verandering van omgewing nodig. “Wat hulle ook al met hom by die Stormers doen, werk en dit blyk wonderlik vir hom te wees.” White glo Libbok speel dikwels teen die Bulls met ’n punt om te bewys. “As ek na hom kyk, sê ek ‘jis, hy speel goed,’ en hy kan ’n game wen. Dit is amper asof hy daarvan hou om teen die Bulls te speel,” het White gesê. “Hy het elke keer goed teen ons gespeel en dit is asof dit sy manier is om vir my te wys ons moes hom by die Bulls gehou het. “Daar is so baie name wat ek kan noem, soos Hannes Strydom, Rudolf Straeuli en Gavin Johnson wat die Bulls verlaat het om onder Kitch Christie Leeus toe te gaan en Wêreldbeker-wenners geword het. “Dit gebeur dat spelers een franchise vir ’n ander verlaat, waar hulle die kans kry om goed te speel en hulle doen dit dan,” het die coach gesê.