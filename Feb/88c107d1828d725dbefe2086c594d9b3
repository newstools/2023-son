TRANE van blydskap het Dinsdag gevloei in die Wes-Kaapse hooggeregshof toe die vermoorde onnie Allison Plaatjies se familie uiteindelik soete justice geproe het. Philip April het min emosie getoon toe hy sy lot hoor: 25 jaar tronkstraf vir die moord op sy mooie eksmeisie. En ’n verdere vyf jaar vir die diefstal van haar kar. Inwoners van Clanwilliam sal 26 Augustus 2019 nie gou vergeet nie. Dit is die dag waarop die Allison se erg geskende lyk in haar woonstel gevind is. Gru-daad Almal was verstom. Niemand het kon dink dat iemand die fraaie nooi met die sonskyn-persoonlikheid enige leed sou aandoen nie, wat nog met twee messe vermoor. Nog groter was die skok toe April skaars 24 uur nadat sy ma op Allison se bebloede lyk afgekom het, vir dié gru-daad gearresteer is. Vir drie jaar moes Allison se familie in die hof sit, hul geliefde se killer face en hoor aan watter wrede einde sy gekom het. Maar gister het Lady Justice breed geglimlag vir Allison se gesin. Ná afloop van die uitspraak het April emosieloos omgedraai en die trappe afgestap na die hof se aanhoudingselle. Hy het nie een keer gekyk na sy betraande familielede in die hofgalery nie. Allison se ma, Elize, was ook in trane. In ’n emosiebelaaide oomblik het sy en die staatsaanklaer, Renee Uys, mekaar ná die uitspraak omhels. Lizel Plaatjies, ’n antie van Allison, sê hul familie is dankbaar dat die hoofstuk nou agter hulle is en is tevrede met die hof se beslissing. Lizel vertel dit is ook die getroue ondersteuning van Allison se vriende en inwoners van haar tuisdorp wat haar, Elize en die breë familie deur die moeilike verhoor gedra het. Lizel, wat meer soos ’n suster was vir Allison, het Sondag reeds Elize gaan haal vir die dag van geregtigheid vir hul dogter en noem dat hul bewerig vir die vonnisoplegging gewag het. “Ek het weereens besef vandag (gister) dat die hof sy werk doen, ons moet net geduldig wees. “Die afgelope drie jaar was nie maklik nie en ons het begin vrees dat hy dalk ’n mindere vonnis sal ontvang as dit wat hy verdien. “Ek voel hierdie lewenslange vonnis sal ’n boodskap stuur aan moontlike misdadigers daar buite,” sê Lizel voor die hof. Elize het die hele drie jaar min met die media gepraat. Maar haar trane van vreugde en verligting was daar vir almal om te sien. Ná afloop van ’n hofsaak wat drie jaar sy emosionele tol geëis het, het sy weer die pad Swellendam toe aangepak om die stukke van haar en haar gesin se lewens weer op te tel. Lizel vertel haar suster moet nog baie genees en haar hoop is, dat genesing nou sal begin. Lizel, wat elke hofverskyning van April saam Elize bygewoon het, vertel sy en haar suster het nou onlangs eers Allison se klere en besittings begin ontslae van raak, maar toe sy weer haar suster besoek toe het Elize van haar dogter se klere teruggepak. Lizel noem haar suster kry swaar en het Maandag nie een keer uit haar kamer gekom nie. Skoolvakansie “Ons het Maandag gesê daar is nie meer trane nie en maar as mens in die hof kom en sy gesig gesien, kan mens dit nie keer nie. “Ons ken Philip en ons ken hom nie as so ’n persoon nie. Daai laaste skoolvakansie was hy en Allison nog by my en toe is ons hier af Swellendam en weer terug Brackenfell toe. “Hy was ’n ou wat op sy plek was. “Dit is net elke keer moeilik vir ons om hom te sien met die wete dat hy dit aan Allison gedoen het,” vertel Lizel. Sy voeg by dat sy nie glo hy het haar susterskind se moord beplan nie, maar dat sy obsessiewe gedrag nadat Allison hom wou los, sy lelike kant uitgebring het. Adv. Nicolette Bell, die Wes-Kaapse direkteur van openbare vervolging, loof adv. Uys en die ondersoek span vir hul meedoënloosheid om by die ware waarheid uit te kom van wat met Allison gebeur het en sodoende geregtigheid vir haar, haar ma en die gemeenskap van Clanwilliam en Swellendam te verseker. TOE Allison Plaatjies in 2012 in Swellendam matrikuleer, was die wêreld van studentelewe aan haar geopen en soos baie ander, het sy vinnig liefde op kampus gevind. Gister het daardie einste liefde lewenslange tronkstraf ontvang in die Wes-Kaapse hooggeregshof vir haar moord. Die verwelkomende uitspraak kom ook ’n dag ná die hof vir die eerste keer op 26 Oktober die skuldige se weergawe gehoor het van wat gebeur het die dag toe hy Plaatjies se bloed op sy hande kry. 