PANIEK op kritieke oomblikke het MI Cape Town van ’n plek onder die top-vier spanne in die SA20 gekos. Dit is hoe die MI’s se coach, Simon Katich, stoom afgeblaas het nadat sy span in die hek van die Centurion Stadium geduik het. Die MI’s het hul voorlaaste wedstryd in die reeks met een paaltjie teen die Pretoria Capitals verloor en daarmee enige hoop om vir die golden prize van die eerste SA20 mee te ding, weggesmyt. Die span het hulle op Nuweland kom vestig, en die hoop van die Moederstad gedra. Hulle het tuis groot steun geniet. Veral omdat spelers soos die span se kaptein, Rashid Khan van Afghanistan, en Engelse spelers Jofra Archer en Sam Curran, wêreldberoemde spelers is. Nou gaan hulle nie in die halfeindstryde in aksie wees nie. So, al klop Katich-hulle die Joburg Kings op Centerion vandag, is dit nie goed genoeg nie. “Ons het paniekerig geraak met die kolf, dink ek. Toe maak ons met die bal ook so. Toe neem ons boonop vier of vyf beurte om ons regte lyn en lengtes reg te kry. Skinkbord “Boonop het ons hulle (Capital) 50 goedkoop lopies op ’n skinkbord gegee. Ons kon net nie daarvan herstel nie. “Maar ongeag die uitslag, kan jy nie enige fout met die gees en toewyding van die spelers vind nie. Ons het baie naby gekom om die 160 te verdedig. “Met die kolf was ons omtrent 15 tot 20 lopies kort. Maar alle krediet aan die Capitals, hulle het volhard en die druk op ons volgehou terwyl ons ook gesukkel het om vennootskappe te kon bewerkstellig,” het Katich gesê. Khan stem saam met sy coach (Katich) dat sy span 20 lopies kort was om die wedstryd te kon wen. Khan, wat in al nege van sy span se wedstryde tot dusver gespeel het, het nege paaltjies platgetrek, terwyl Archer agt in net vyf wedstryde geneem het. Die Suid-Afrikaanse blitsbouler Kagiso Rabada het in sewe wedstryde gespeel en 11 paaltjie geneem. Rassie van der Dussen is die span se voorste lopiemaker met 223 lopies, en is sesde op die algehele ranglys met die Paarl Royals se Jos Buttler wat met 308 bo staan.