YVES Kamanzi, die hotklou spinner van die Universiteit van die Universiteit van Wes-Kaapland, was Sondag op sy beste toe hy vyf paaltjies in sy span se sege oor Cape Town platgetrek het. Die 23-jarige Kamanzi, wat ook al vir die Westelike Provinsie gespeel het, was aan die spits van sy span se Premierliga-oorwinning van 10 paaltjies oor Cape Town-krieketklub in Plumstead. Siya Simetu (2/13), UWK se kaptein, het die tuisspan ingestuur om te kolf. Dit was ’n wyse besluit van Simetu, omdat Cape Town almal vir ’n skamele 91 uitgehaal is. In die jaagtog het Quinton Dreyer (50*) en Mujaahid Toffar (35*) ook nie rondgehang nie en die lopies binne 17.4 beurte behaal. Maar ofskoon die studente onstuitbaar was teen Cape Town, kon hulle glad nie die mas teen Green Point opkom nie. Green Point het die wedstryd Saterdag op sy tuisveld met 77 lopies gewen. Rylands het intussen op sy tuisveld met vier paaltjies teen die WP-Krieketklub vasgeval. Terwyl Rylands ’n kompeterende 195 op die telbord geplaas het, het die besoekers die wenlopies binne 41 beurte bereik. James Crowson (60) en Givon Christian (50) het uitstekend vir die WPKK met die kolf gevaar. Durbanville het, danksy goeie kolfwerk deur Fritz de Beer (85) en Ruben Senekal (75), Rondebosch met nege paaltjies geklop.