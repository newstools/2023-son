NEIL Powell, die Sharks se direkteur van rugby, het twee veranderinge aan sy voorry gemaak vir Saterdag se United Rugby Championship-kragmeting met die Stormers op Kings Park in Durban. Soos verwag gee Powell sy twee Bok-stutte ’n blaaskans met Ntuthuko Mchunu wat Ox Nché vervang en Carlü Sadie wat in die plek van Thomas du Toit op vaskopstut gaan sak. Die res van die voorspelers wat laas week so goed in die oorwinning van 22-19 oor Edinburgh in Skotland gevaar het, bly dieselfde. Die 25-jarige Sadie, wat die skaal op ’n allemintige 138kg laat kreun, is ’n voormalige Stormers-stut met die vermoë om verwoesting in die skrums te saai. Cameron Wright is egter in die beginspan op skrumskakel vir die beseerde Grant Williams ingesluit, terwyl Rohan Janse van Rensburg terug in die span is en op senter speel met Ben Tapuai wat na buitesenter in die plek van Francois Venter skuif. Die Sharks se heelagter, Aphelele Fassi, wat laas week as die Man of the Match aangewys was, glo die span is in ‘n goeie spasie voor dié groot tuiswedstryd. “Ons het baie energie uit daardie wedstryd geput,” het hy erken. “Daar was massiewe karakter deur die boys getoon en ons is baie trots daarop. Ek kon hierdie week op die oefenveld sien dat daar baie geloof en energie in die groep is. Uit ’n verdedigings-oogpunt was daardie oorwinning positief van ons af en dit is iets waarop ons graag sal wil aanhou groei.” Fassi is egter bewus van die groot uitdaging wat teen die verdedigende kampioen, die Stormers, voorlê. “Derbies tussen die twee spanne van die kus, is altyd spesiaal, ons ken die speelstyl wat hulle wil speel, ons weet die bedreigings wat hulle bring in terme van die afbreekpunte en hul skop-taktiek. Ons plan is om net daarby te pas en om die geleenthede aan te gryp wat ons geïdentifiseer het. Ons sal net klinies moet wees en dit in punte omskakel.” Die Sharks se span is: Aphelele Fassi, Marnus Potgieter, Ben Tapuai, Rohan Janse van Rensburg, Thaakir Abrahams, Curwin Bosch, Cameron Wright, Phepsi Buthelezi, Henco Venter, James Venter, Gerbrandt Grobler, Hyron Andrews, Carlu Sadie, Kerron van Vuuren, Ntuthuko Mchunu.BANK: Dan Jooste, Dian Bleuler, Hanru Jacobs, Reniel Hugo, Sikhumbuzo Notshe, Bradley Davids, Lionel Cronjé, Yaw Penxe.