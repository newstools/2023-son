BARMHARTIGE inwoners van Piketberg het besluit dat die vooruitgang van gestremdes in die dorp vanjaar hul fokus sal wees. ’n Rolstoel -en doeke-projek is tans aan die gang in die plattelandse dorp om ’n aantal fisiek-gestremde kinders en volwassenes van die broodnodige behoeftes te voorsien. Marlon Appollis (45), voorsitter van die Peaceful Hearts Foundation, sê hierdie is hul tweede projek. Dit kom nou ná die deurlopende projek van die herstel van Paola Hector (30) se huis oor wie Son verlede week berig het. Appollis sê die behoeftes van gestremdes in die gemeenskap word dikwels as vanselfsprekend aanvaar en gesondheidsfasiliteite is onder druk om te voorsien aan die behoeftes. “Die gestremdes, wat insluit kinders en volwassenes, maak ’n groot deel uit van ons dorp se inwoners. “Ons voel dit is tyd dat ons hulle harte steel. “Daar word baie dinge met hulle beplan vir die jaar, maar eers wil ons die rolstoel en doeke-projek aan die gang kry. “Daar is baie kinders, veral wie se rolstoele nie meer geskik is vir hulle nie, en van die volwassenes wie se rolstoele se tyd ook verby is. Duur “’n Rolstoel is baie duur en die gestremdes in die dorp is nie altyd in staat om dit self te bekostig nie. “Die doeke is ook ’n ander kopseer vir gestremdes en hulle families. “Die kliniek en die hospitaal kan nie voorbly met die voorsiening van doeke nie, omdat daar altyd ’n probleem is met voorraad,” vertel Appollis en voeg by dat elke gestremde een pak doeke per week kry vanaf die gesondheidsfasiliteite, wat egter nie langer as drie dae hou nie. Appollis sê die kostes per rolstoel beloop R5 500, maar dat ’n verskaffer in Wellington aangebied het om dit teen R2 500 aan die projek te verkoop. Die doel van die projek is om minstens 30 rolstoele aan te koop en te versprei in die gemeenskap – 15 vir kinders en 15 vir volwassenes. Ray van Rooy, mayor van die Bergrivier-munisipaliteit, sê daar is ’n groot behoefte in die hele Bergrivier-streek wanneer dit kom by fisiek-gestremdes. “Ons munisipaliteit het ’n paar rolstoele wat ons beskikbaar stel aan diegene wie se rolstoele al gedaan is en nog vervang moet word. “Ons het ook die projek in die munisipaliteit waar ons doeke koop en veral aan die bedlêendes uitdeel. “Baie kan nie die winkels se pryse bekostig nie en die klinieke het nie altyd doeke beskikbaar nie. “As daar mense is wat bydrae wil maak tot die behoeftes van die fisiek-gestremdes, is hulle welkom om kontak te maak. “Die nood is werklikwaar groot,” sê die mayor. Monique Mortlock-Malgas, ’n woordvoerder vir die provinsiale departement van maatskaplike ontwikkeling, sê die verskaffing van rolstoele is die gesondheidsdepartement se mandaat. “Individuele assesserings word by gemeenskapsgesondheidsentrums gedoen vir ’n pasiënt se pasgemaakte rolstoel. “Daar is nie-winsgewende organisasies wat rolstoele skenk wanneer hulle skenkings kry. Bedien “Verdere navrae kan gerig word aan organisasies soos QuadPara, wat verskeie gebiede regoor die provinsie bedien. “Die gesondheidsdepartement verskaf doeke aan pasiënte op grond van ’n dokter se voorskrif,” verduidelik Mortlock-Malgas. Appollis sê enige donasies in die vorm van kontant, doeke of rolstoele is welkom om die lewens van fisiek-gestremdes, jonk en oud, beter te maak. “Behalwe die rolstoel en doeke-projek, beplan ons ook om ’n spasie te kry waar die gestremdes weekliks bymekaar kom. “Ons wil hul opvoedkundige programme aanbied waaruit hulle vaardighede kan aanleer asook vermaak kan vind daaruit. “Daar is reeds ’n gebou geoormerk op die gholfbaan, maar dit is erg vernietig deur misdadigers en die restorring van die gebou is iets wat ons binnekort gaan aanpak. “Kragdrade, toilette en badkamers, vensters en sommige deure moet alles vervang word,” vertel Appollis. Enigeen wat ’n bydrae wil maak tot die rolstoel en doeke-projek, is welkom om Appollis op 084 684 9778 te kontak.