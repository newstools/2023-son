DAAR was 'n bedreiging in die parlement en die polisie moes intree. Die minister van polisie, Bheki Cele, sê: "Dit is unfortunate, maar die polisie het geen ander keuse gehad nie. "Ons gaan nie wag totdat die bloed vloei nie. Die grondwet gee SAPS sy magte oor wanneer om op te tree. "Dit het nog nooit gebeur dat die staatshoof bestorm word nie. "Ons het 'n geskiedenis waar die eerste minister in die parlement vermoor is," sê Cele, met verwysing na die sluipmoord op die argitek van apartheid dr. Hendrik Verwoerd. Cele se kommentaar is in reaksie op EFF-lede wat die gesamentlike sitting van die parlement tydens Donderdagaand se staatsrede ontwrig het. EFF-LP's het onder meer probeer om die podium te bestorm waar pres. Cyril Ramaphosa gesit het. Die Red Berets is kort voor die gebeure deur die Speaker, Nosiviwe Mapisa-Nqakula, uitgesit. Sy het toe die parlement se veiligheidswagte ontbied om die lede uit te smyt. Intussen verskil die DA en Vryheidsfront Plus oor die ingryping. DA-leier John Steenhuisen reken die ingryping deur gewapende wetstoepassers kom neer op intimidasie van parlementslede. Tydens die sitting het hy die speaker daarop gewys dat die veiligheidswagte die parlement binnegekom het voordat die speaker hulle ingeroep het. "Toe die lede ingestorm het, was die president se veiligheid nog nie bedreig nie. Hulle het ingestorm voordat die speaker hulle versoek het. Dr. Pieter Groenewald, VF Plus-leier, noem egter die gedrag van die EFF LP's het wel 'n bedreiging vir die veiligheid van die president ingehou. "Steenhuisen weet dalk nie wat die werk van die presidensiële beskermingseenheid behels nie. "Ek wil die presidensiële wag gelukwens." 