HI, SONLANDERS! Die misterieuse Joan Vicks bel speurder Rich Fortuin en vra sy hulp om Waanie op te spoor. Maar Rich is nie in die mood om ’n vigilante te help nie — selfs al is dit om ’n hardcore criminal uit die samelewing te verwyder. Rich belowe Joan dat hy haar gaan vastrek, kom wat wil. Ná hulle gesprek besef Rich dat hy die hele saak verkeerd bekyk het en dat die geheimsinnige vrou­like vigilante ook ’n victim van crime is. Geniet nou hoofstuk 4 van ELDRIDGE JASON se “Joan Vicks”. KONST. Simon Maboe verstik amper in sy hamburger toe Rich Fortuin uit die bloute voor hom verskyn. Maar so oor eet is Maboe dat hy weier om die stuk hamburger uit te spoeg. Maboe het lankal vrede daarmee gemaak dat hy nooit aan die TV-reeks Biggest Loser sal deelneem nie. Hy eet die stuk burger in sy mond tydsaam klaar en sluk dit ewe tydsaam af. Rich trommel ongeduldig met sy vingers op die toonbank. “Jislaik, Maboe, jy lyk al soos vreet,” sê Rich toe hy dit nie meer langer kan uithou nie. “Kom jy dan nou net werk toe om jou trommeldik te eet?” Maboe se kake hou aan beweeg. Net vir die spite vat hy sommer nog ’n hap van sy hamburger en begin so tussen deur die kouery praat. “Jy... hou... van... suip... ek hou van... eet.” “Dit kan jy weer sê,” antwoord Rich snedig. Hy likes Maboe. ’n Goeie, jong laitie wat ’n blink toekoms in die polisie kon hê — as hy hom net nie so ooreet het nie. Baie by die cop shop vat nie veel notisie van Maboe nie, maar hy wat Rich is, weet Maboe is skerp van verstand. Dis hoekom dit nie rocket science is dat hy in hulle rekord-afdeling werk nie. “Ek het ’n job vir jou,” sê Rich en stoot ’n stukkie papiertjie vorentoe. Maboe steek ’n pofferhand lui uit en staar al kouende na die papiertjie voor hom. “Lyk ek vir jou soos Wikipedia?” vra hy ná ’n ruk. “Vir ’n gewone konstabeltjie is jy darem vol stront,” antwoord Rich. Daar is ’n breë smile op sy gesig. Vir Maboe kan hy nie lank kwaad bly nie. Nie vir dié teddiebeertjie wat soos Dragonball Z se Majin Buu lyk nie. “En jy soek alles wat ons van Riedewaan Gallie op die system het?” Rich knik. “Ek ken vir Waanie,” gaan Maboe voort. “Sy ma bly in dieselfde pad waar my antie bly. “Daai Waanie was nog in sy ma se baarmoeder, toe pleeg hy al misdaad. Sy misdaadrekord is langer as die arm van die gereg. “Dít gaan my ’n hele dag vat.” “Dit lyk nie juis asof jy met iets anders besig is nie,” antwoord Rich. “En beside ... daai food fair wat einde van die maand gehou word ... die een waarvan die kaartjies al alles uitverkoop is ...” Maboe hou skielik ophou kou. Sy ogies blink opgewonde. “Die een waarvoor ek nie kaartjies kon kry nie?” “Einste,” antwoord Rich en leun vorentoe. “Ek ken ’n goose wat vir my ’n paar tickets kon organise. “Ek weet hoe likes jy daai Sharon-goose wat in HR werk. Jy kan haar dan mos saam uitvat na die fair.” Maboe se plak sak. “Daai goose is te picky,” antwoord Maboe teleurgesteld. “Wil net by fênsie restaurante gaan eet. Daai plekke waar jy duur betaal vir ’n klein bietjie kos. Nee wat, ek sal met daai kaartjies twee keer na die fair toe kan gaan.” Rich skud sy kop. “Whatever jou wiel laat draai, maar ek soek daai info teen môreoggend.” Maboe is skielik vol lewe en sit die res van die burger neer wat nog nie deur sy kieste vermorsel is nie. Hy vee sy hand sommer so aan sy uniform af, en steek dit na Rich uit. Die twee skud blad om die transaksie te beklink. Rich gaan by die bedompige kantoortjie uit. Daar is ’n ander plek waarby hy ’n draai wil gaan maak. Joan Vicks het so knap voor Covid op die toneel verskyn. Destyds was daar ’n moordsaak waarby Waanie betrek is, maar waarin hy ook losgekom het. Hy wil weer gaan praat met die naasbestaandes van die oorledenes. Hy onthou die saak baie goed. Dubbele moord. Twee susters koelbloedig doodgeskiet terwyl hulle op hul voorstoep gesit het. Nogals twins ook. Albei was veronderstel om teen Waanie te getuig nadat hulle gesien het hoe hy ’n ou wat buttons in hulle straat gesmokkel het, koelbloedig doodskiet. Hy is nie seker of die familie nog by daardie adres woon nie. Maar sy gut feeling sê vir hom dat daardie geval dalk met Joan Vicks verband kan hou. By ’n koffiekroeg nie ver van die cop shop nie sit ’n vrou en staar na die polisiestasie. Sy het ’n breërand-hoed en ’n sonbril op. Haar oë trek op skrefies agter die sonbril toe sy Rich met ’n vaart uit die polisiestasie gestap sien kom. Hy lyk haastig. Dalk op pad na Waanie toe. Sy blaas haar asem saggies uit. Blerrie goeie speurder, dié Rich Fortuin. Sy sal in haar spoor moet trap vir hom. Dis jammer dat hy nie met haar wil saamwerk nie. Die Kaapse Vlakte sal so ’n beter plek wees sonder gespuis soos Waanie en elke ander nommer-mal idioot. Hoekom kan hy dit nie so insien nie? Wat worry oor ’n regstelsel wat dan niks regstel nie? Joan Vicks vat ’n sluk van haar koffie. Sy sal nie lank kan bly voordat haar kollegas begin wonder waar sy is nie. Dis nogal ’n uitdaging om alles so te moet juggle. Aan die een kant is daar hierdie diepe begeerte in haar om die area van al die skuim van die aarde te verlos, maar aan die ander kant is daar debits wat ook afgaan. Sy sal maar later check waarheen Rich gegaan het. Dis nie nodig om hom te agtervolg nie. Daarvoor het sy gesorg deur vroeër al ’n tracker onder sy kar te sit. Waarheen hy ook al gaan, sal sy later kan check sodra die takies van haar day job afgehandel is. Of Rich nou wil of nie, hy gáán haar tog help — selfs al is hy salig onbewus daarvan. Toe Rich se kar uit sig verdwyn, vat sy haar eie karsleutels en sigarette van die tafeltjie af en maak aanstaltes om te loop. As alles goed afloop, sal sy vanaand by Waanie gaan kuier. Môre is ’n dag wat hy nie behoort te sien nie. Sy loop met ’n huppel in haar stap na haar werk toe. Sy voel glad nie meer so down en out soos wat sy gevoel het toe sy die geleentheid misgeloop het om Waanie sandkombers toe te pos nie. Maar dít is ’n opgewondenheid wat sy sal moet control. Rich Fortuin is ’n gedugte teenstander. Sy sal haar storie moet ken ...