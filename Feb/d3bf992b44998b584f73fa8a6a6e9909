SANDILE ‘Shakes’ Ngcobo, die Springbok-sewes coach, het die Blitsbokke se vertoning in Los Angeles as onaanvaarbaar beskryf ná nederlae teen Fidji en Samoa. Die Springbok-sewesgroep is halfpad deur die World Series, onder die top-vier aanspraakmakers van World Rugby se sewesreeks, maar kon nie Sondag op die tweede dag van die LA-sewes by die Dignity Health Sports Park, aan die gang kom nie. Nieu-Seeland het sy tweede toernooi in die reeks gewen deur die kroon in Kalifornië te wen en is nou boaan die reeks met 107 punte. Die voorste vier spanne kwalifiseer outomaties vir die Olimpiese Spele in Frankryk in 2024. Argentinië, wat in die Final in LA teen die All Blacks verloor het, is saam met Suid-Afrika in die tweede plek op 86 punte, terwyl Fidji, die huidige Olimpiese kampioen, in die vierde plek op 84 punte ingeskuif het. Dit, nadat die eilandmanne derde in Amerika geëindig het. Die Blitsbokke het albei hul wedstryde verloor, teen Fidji (28-7) in die kwarteindronde en Samoa (45-5) om die vyfde plek. Dit het gekom ná ’n geskiedkundige nederlaag teen Uruguay en ’n nederlaag teen Ierland in die groepfase. Om by te dra tot hul ellende, het die Blitse nog ’n vlaag beserings opgedoen tydens die toernooi, en mank van die Los Angeles-veld af geloop, met slegs nege spelers wat geskik is om te speel. “Dit was vir my amper hartverskeurend om van die kantlyn af te kyk, want daar was geen poging van die spelers af nie. Dit maak seer aangesien die wapen waarvoor ons speel, dit nie verdien nie, ook nie ons ondersteuners of ons land nie,” sê Ngcobo. “Dit het gelyk asof oorgerustheid ingesluip het en dat die ouens net deur die motions gegaan het en verwag het dat dinge sou gebeur, in plaas daarvan om daarheen te gaan en dit te laat gebeur. “’n Vertoning soos hierdie is oneerbiedig teenoor ons wapen en ons land, en ons sal baie hard na onsself moet kyk,” het Ngcobo bygevoeg. Hy het ook erken dat hy self ook introspeksie sal doen. “Ek sal myself moet afvra hoekom en hoe ons so ’n swak vertoning gelewer het en hoe kan ons dit kan regmaak. “Die stelsel verdien beter, en ons sal in vyf dae vir die Vancouver (Kanada-Sewes) moet hergroepeer.”