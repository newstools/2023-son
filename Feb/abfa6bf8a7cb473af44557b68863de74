OUDTSHOORN. — Die pa van die vrou wat van die moord op die rugbyspeler Boutros May aangekla word, het sy teleurstelling uitgespreek oor plasings in die sosiale media oor sy dogter, wat hy as aannames beskou en wrywing uitlok tussen grootmense. Die pa, Ferdinand Ewerts, sê dit maak hom as ’n ouer seer om op sosiale media te lees wat mense sonder enige kennis van wat die betrokke oggend gebeur het, oor sy dogter Felicia Afrika skryf. Hy sê ’n saak het twee kante en hy hoop en vertrou dat sy dogter ’n regverdige verhoor sal kry omdat ’n persoon onskuldig is totdat hy of sy deur die hof skuldig bevind word. Volgens hom het hy soos almal simpatie met die ouer wat ’n kind verloor het. Hy is teen kriminaliteit en praat nie misdaad goed nie, maar as ouer wil hy sy bitterheid uitspreek oor dinge wat hy in die sosiale media lees. Hy vra mense om hulle woorde te tel voordat hulle iets skryf oor iemand wat hulle nie eens ken of wie se omstandighede hulle glad nie ken nie. “Ons weet nie wat ons kinders buite die huis doen nie en moet die aangeleentheid soos grootmense hanteer. Watter mens met nugtere denke sal sommer net ’n mes vat en iemand daarmee steek?” vra Ewerts. Volgens hom weet hy waarvan hy praat omdat hy self omtrent 20 jaar gelede deur so iets gekom het en daarna ’n beter mens aan die ander kant uitgekom het. Hy sê: “Ek is vandag ’n gemeenskapswerker wat elke dag in die gemeenskap werk en ’n prediker wat onder andere ook by die Oudtshoorn Korrektiewe Dienste preek.” Hy sluit af: “Ek wil hierdie boodskap as ’n vader van ’n kind uitstuur.”