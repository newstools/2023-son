MALMESBURY. – ’n Rit om by familie in Chatsworth te gaan kuier het tragies geëindig vir drie mense toe hulle in ’n ongeluk omgekom het. Die voorval het Saterdagaand tussen 21:00 en 22:00 plaasgevind op die N7-snelweg naby Malmesbury. Die kar het teen ’n lamppaal vasgery en die slag was só hard dat mense dit van ver gehoor het. Sommige inwoners het gesê die vonke het soos Kersliggies die lug ingeskiet. Die impak teen die lamppaal was só erg dat al die insittendes uit die voertuig geslinger is. Twee insittendes het die ongeluk oorleef en is tans in die hospitaal. Namibië Son verneem die oorledenes is oorspronklik van Namibië en was vanaf Vredenburg op pad. Familielede het verdwaas op die toneel rondgestaan, maar wou nie oor die voorval praat nie. Een van die omstanders op die toneel het gesê hy was by ’n nabygeleë garage toe hy ’n harde slag hoor. “Ek was een van die eerstes op die toneel en was verbaas dat daar enige oorlewendes was,” het die man grootoog vertel. Volgens ’n bron was daar niks fout met die motor se bande nie en sê hy vermoed die bestuurder het dalk beheer oor die voertuig verloor. ’n Polisiewoordvoerder, kapt. Nowonga Sukwana, het bevestig die omstandighede word ondersoek.. 