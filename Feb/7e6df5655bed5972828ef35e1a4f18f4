NOG twee gesoekte verdagtes is deur die Valke se narkotikaburo met die hulp van en misdaadintelligensie gearresteer weens kokaiëne ter waarde van R400 miljoen. Die verdagtes van 43 en 45 is op 13 Februarie gearresteer en sal Woensdag in Athlone se landdroshof verskyn. ’n Woordvoerder van die Valke, AO Bonnie Nxumalo, sê die arrestasies volg op ’n ondersoek nadat kokaiëne ter waarde van R400 miljoen verlede jaar Augustus gekry is en drie mans toe gearresteer is. “Op  4 Augustus 2022 is ’n operasie deur die Valke met behulp van misdaadintelligensie en die Wes-Kaapse verkeersdepartement op die N1 uitgevoer. “’n Vragmotor is ondersoek en die kokaiëne is in vals houtborde in die vragmotor gekry. “Ebrahim Kara (39), Meshack Mzungezi Ngobese (47) en Elias Radebe (42) is toe gearresteer. Hulle is aangekla vir handel met dwelms en is sedertdien in aanhouding.” Nxumalo sê hulle sal 17 Februarie in Khayelitsha in die hof verskyn.