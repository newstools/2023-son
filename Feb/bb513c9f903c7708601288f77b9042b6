DIE saak teen die twee verdagtes van Dysselsdorp wat deur die polisie vrygelaat en weer in hegtenis geneem is vir die moord op die 34-jarige Jacques Liebenberg, het Maandag vlugtig in die Oudtshoorn-landdroshof verskyn. Die saak is toe vir ’n borgaansoek uitgestel. Liebenberg se liggaam is op 12 Januarie vanjaar met veelvuldige steekwonde deur polisiebeamptes van Dysselsdorp langs die Kammanassie-pad gevind. Drie verdagtes, die een sy stiefbroer, Herman Redelinghuys (24), is die volgende dag in hegtenis geneem. Abraham Swartbooi en Adriaan Isaacs is vrygelaat voordat hulle op 16 Januarie in die hof moes verskyn as gevolg van gebrek aan bewyse teen hulle, terwyl Redelinghuys sy borgtogaansoek laat vaar het en in aanhouding bly. Swartbooi en Isaacs is egter weer Vrydag in hegtenis geneem nadat nuwe inligting bekom is. Die staatsaanklaer, Cameron Rhodes, het hul vrylating Maandag teengestaan, waarna die saak vir ’n formele borgaansoek tot 2 Maart uitgestel is. Redelinghuys sal ook dié dag saam die ander twee verskyn.