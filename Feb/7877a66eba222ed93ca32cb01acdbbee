DIE laaste weke en maan­de was darem maar nie van die lekkerste in ons mooie moederland nie. Kom ons probeer maar ook vergeet van die vorige jaar of drie wat hierdie einste tydperk voorafgegaan het. Ja, ek verwys na die nare ou kragstorie. My klein dorpie se beurtkrag-toepassing voel al deesdae soos ’n tweelingboetie. Onmisbaar deel van my. My skouers trek al klaar weer op ’n hopie as ek net dink aan die volgende donker kol waarvoor ek moet begroot vir my volgende aanlyn klas met my groep studente. Ek meen maar, dis my brood en botter waarvan ek praat. Voor my geestesoog sien ek al klaar hoe ek weer moet jaag na die naaste restaurant of enige plek wat daai donker kol in lig kan verander. Kragwoorde En soos soveel vorige kere sal ek weer diep in my gatsak moet krap op soek na daai paar ekstra rande om ten minste net daai besigheid met die kragopwekker te ondersteun met die koop van ’n brekkie. Die ergste is dat ek al deesdae soos iemand voel wat konstant by ’n Katolieke bieghokkie moet uitkom om vergifnis te vra vir die stringe kragwoorde wat al weer vryelik my mond verlaat het. Ek kan my indink hoe maklik die besluit vir daai persoon of persone op Afrika-bodem kan wees as jou moermeter vir die soveelste keer die hoogte ingeskiet het en jy blootweg net genoeg gehad het van alles en wil oppak en landuit gaan. Dis hier waar ek halt roep, want ek was al daar. Die rustelose reisiger wat dit al eens oorweeg het om ’n land ver van my eie, my tuiste te maak. Dit was my derde jaar in die ander land wat my tot die insig en besef laat kom het dat die weiveld regtigwaar nie altyd groener aan die ander kant is nie. My kop, hart en siel het die mooi, die eenvoud, maar ook die ongenaakbaarheid van ons Afrika-landskap, gemis. Ek wou nie meer die gemak van die Eerste Wêreld-land ervaar nie. Ek was uitgekuier. Die lewe het net te een­tonig en voorspelbaar begin word in die vreemde. My gewete wou nie meer die spel saamspeel nie, want hier sit ek in die land van skynbare melk en heuning, terwyl my hande jeuk om saam met my landgenote die uitdagings wat op eie bodem vir oplossings roep, aan te pak. Saamstaan Oor een ding kan ons almal hier aan die tuisfront saamstem — daar is nie een vervelige oomblik met al die drama wat ons hier beleef nie. Ek kan nie wag vir daai dag as ons as nasie eendragtig saamstaan en die euwels van ons tyd aan die nek gryp nie. Ek lek my lippe af vir volgende jaar. So, met óf sonder krag ... hier in my Suid-Afrika wil ek bly.