TYGERBERG het weereens gewys waarom hy die beste span in die Kaap is wanneer dit by die 10’s- en 7’s-rugby kom. Die Tiere het Saterdag daarin geslaag om hulle titel in die finaal van die Community 10’s-toernooi suksesvol te verdedig. Altesaam 15 spanne het sake op City Park in Athlone uitgespook. Die toernooi, wat in 2018 op die been gebring is, word deur die rugbyklub Hamediehs aangebied. Die span van Ravensmead het sy staal gewys deur Primrose in die final met 21-10 ore aan te sit. Tygerberg is ook laas jaar as die Westelike Provinsie se Score 7’s-kampioen op Brookside in Claremont gekroon. Primrose, Rangers, Rocklands en Young Ideas het mekaar in groep A die stryd aangesê. In groep B was Valsbaai, Gardens en Progress saam met Hamediehs se eerste span in aksie. Uni-Mil, Blue Jets, Callies en Sir Lowrians het mekaar in groep C aangedurf, terwyl spanne soos Tygerberg, Manenberg Rangers en Excelsior swaarde met Hamediehs se tweede span gekruis het. Winston Paring, die coach van Tygerberg, sê sy span het nie baie tyd gehad om vir die toernooi voor te berei nie, want hulle is tans besig met hulle voorseisoense voorbereiding vir die 15-man-kode. “Ja, die tyd was ’n bietjie beperk, maar die outjies het hulle goed van hulle taak gekwyt. Ek dink ons fiksheid, vernuf en vaardighede het ons deurgedra,” het Paring gesê. “Al die games wat ons gespeel het, was baie opwindend. Die laaste drie uitspeelwedstryde was nogal taai, want die manne het gekom vir ons, maar ons het goeie rekenskap van onsself gegee. Daar is natuurlik goeie leierskap ook in die span wat gehelp het om die jonger manne bymekaar te hou om die oorwinnings te beklink.” Volgens Paring was die toernooi baie goed gereël. “Die wind het nogal ’n groot rol gespeel in baie van die uitslae. Die spanne wat hulle kanse die beste benut het, het op die ou end die wedstryde gewen,” het Paring bygevoeg.