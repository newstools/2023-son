SUID-AFRIKA se vrouekrieketspan se soeke na World Cup-glorie begin dié naweek in alle erns. Dit is wanneer die Proteas Vrydag teen Sri Lanka te staan kom in die International Cricket Council’s T20 Women’s World Cup. Suid-Afrika sal dan in Groep A teen Nieu-Seeland (13 Februarie), die verdedigende kampioen Australië (18 Februarie) en Bangladesj (21 Februarie) te staan kom. In Groep B is Engeland, Indië, Pakistan, die Wes-Indiese Eilande en Ierland. Die Proteas gaan beslis alles in hul vermoë doen om vir die tweede keer agtereenvolgens vir die halfeindronde van die T20 World Cup te kwalifiseer. Die SA span het dit in 2020 in Australië op indrukwekkende wyse reggekry. Die T20 World Cup vir vroue word vir die eerste keer op Afrika-bodem van 10 tot 26 Februarie gehou. Dit is die eerste keer sedert 2007 dat daar ’n World Cup-kriekettoernooi in Suid-Afrika aangebied word. Ná oorwinnings oor die Wes-Indiese Eilande en Indië in die Tri-Series op eie bodem, word die Proteas onder die gevaar-spanne gereken. Die Proteas beklee tans die vyfde plek op die Vroue se T20-ranglys. Hulle sal probeer om hul wen-momentum van die Tri-Series na die World Cup oor te dra. Die voorste twee spanne dring deur na die halfeindronde voordat die kampioen op Sondag 26 Februarie op Nuweland gekroon word.