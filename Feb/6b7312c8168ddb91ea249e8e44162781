MITCHELLS Plain se Leila Alexander het op ’n jong ouderdom ’n liefde vir woorde ontwikkel. Op net 13-jarige ouderdom het dié borrelende gr. 7-leerder onlangs haar eie boek getiteld Young Mind, Unspoken Thoughts’ bekendgestel. Die boek bevat ’n samestelling van gedigte wat deur haar daaglikse ervarings geïnspireer is. “My ouma is twee jaar gelede oorlede, en verlede jaar het ons as gesin ’n memorial vir haar gehou. Ek het destyds nie regtig geweet hoe om myself te express nie, en dis toe dat ek my eerste gedig geskryf het en later vir my ma gewys het. “En toe begin my ma huil!” giggel sy. “Ek wens ek het dit record, maar toe sê sy vir my dat dit perfek is en dit het my gemotiveer om nog ’n gedig te skryf,” verduidelik Leila. Haar ma, Karen Alexander, het ’n belangrike rol in haar suksesstorie gespeel. Sy het Leila na biblioteke geneem toe sy nog baie jonk was. Nadat sy haar dogter se kreatiewe kant geïdentifiseer het, het sy later vir Leila na ’n book fair geneem waar hulle aan ’n uitgewer voorgestel is. Karen vertel toe sy Leila se werk vir die uitgewer gegee het, was die vrou nogal beïndruk en het voorgestel dat hulle ’n boek moet skryf. Leila het toe reeds verskeie gedigte oor verskeie onderwerpe gehad en selfs meer begin skryf om die boek te skep. Dit het haar altesaam vier maande geneem om dit te voltooi. “Boelie, depressie en eensaamheid is van die onderwerpe wat ek dek. “Die rede hoekom ek besluit het om dit te include, is omdat dit dinge is waaroor mense gewoonlik nie praat of genoeg aandag aan gee nie. “Baie mense het ook tonne vriende, maar voel steeds alleen,” verduidelik sy. Karen sê wat hierdie boek so suksesvol maak, is dat dit geïnspireer is deur haar ware gevoelens oor hierdie onderwerpe waarmee baie mense relate. Wanneer sy nie besig is om haar gedagtes op papier te sit nie, geniet sy dit om te sing of te skilder, maar streef daarna om ’n kindersielkundige te word wanneer sy groot is. Intussen word haar boek genomineer by die African Honoree Authors Awards, wat in Julie plaasvind. Karen sê dat sy nie trotser kan wees op die jong meisie wat haar dogter geword het nie. “Ek is bly sy het dit vroeg in die lewe ontdek en dat ons die geleentheid gekry het om dit uit te bring. “Hoewel dit ’n groot verlies was om my ma te verloor, is ek bly dat daar iets goeds uit daardie hartseer tyd gekom het.” Die boek is tans op Amazon beskikbaar.