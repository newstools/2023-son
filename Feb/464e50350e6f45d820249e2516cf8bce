BENNIE van Rooy het sy posisie as president van die Boland-rugbyunie behou. Die meer as 220 klubs het gepraat en vir Van Rooy met ’n oorgrote meerderheid gestem om oor sy mede-kandidaat, Bertram Vraagom, te kon seëvier. Van Rooy is in 2021 as president verkies nadat hy in die plek van oorlede Ivan Pekeur waargeneem het. Hy het voorheen ook as Pekeur se adjunk-president gedien. Die verkiesing is Saterdag by Kleinplasie in Worcester gehou. Adv. Willie Small het ook sy posisie as adjunk-president vir die volgende vier jaar behou. Die ander verkose lede op Van Rooy se bestuur is Demas Fortuin, Craig Volmoer, Geduld Veldsman, Liaan King, Phillip Humphreys, Nigel Ranchod, Elroy Matthys, Carmen Adams en Patricia Vorster. Wettige Cyril Visagie, voorsitter van die Villagers Worcester-groep wat glo hulle is die wettige bestuur van die klub, ontken sy groep het Saterdag die plakkaat-demonstrasie naby Kleinplasie gereël. Volgens Visagie is dit ondersteuners van die klub wat hul misnoeë teenoor die Boland-rugbyunie kom demonstreer het. “Dit is nie deur ons georganiseer nie, maar dit staan as bewys van die ontevredenheid onder die gemeenskap oor die unie se besluit om een groep toe te laat om aan die verkiesing te kon deelneem. “Dit ondanks die feit dat die kwessie na die regskomitee verwys is,” het hy gesê.