HY skrik nie vir klagte teen hom nie en sal homself by die hof gaan verdedig as hy moet. Dís die reaksie van die EFF se provinsiale sekretaris, Mbulelo Magwala, Maandagoggend aan Son. Sy reaksie kom nadat Dante van Wyk ’n saak van intimidasie teen Magwala by die Brackenfell-polisiestasie gemaak het. Son het vroeër berig Van Wyk is onlangs vrygespreek van ’n saak van aanranding by die Kuilsrivier-landdroshof. Die klagte het verband gehou met ’n fight in 2020 tussen EFF-lede en inwoners buite die Hoërskool Brackenfell. Van Wyk se lawyer, Millie Westley, sê die klagte teen Magwala hou verband met wat hy tydens ’n onderhoud met Son vroeër dié maand kwytgeraak het. Magwala het gesê Van Wyk sou boet vir wat hy aan die beweerde aanranding-slagoffer, Vuyo Ntakana, gedoen het. “Hy (Van Wyk) sal eendag boet vir wat hy gedoen het. Ons sal alles wettig doen om te verseker dat hy boet,” het hy bygevoeg. Magwala het Maandag aan Son gesê hy sal homself by die hof verdedig as die saak sover gaan.