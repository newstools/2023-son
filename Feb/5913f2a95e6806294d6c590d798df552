DIE nuwe era onder coach Shukri Conrad het begin met die grootbaas wat nie gehuiwer het om changes te maak nie. Aiden Markram het in sy rol as opener sy terugkeer na toetskrieket met ’n stylvolle honderdtal gevier. Dit terwyl twee nuwelinge, Tony de Zorzi en Gerald Coetzee, ook kans gekry het. Suid-Afrika se kolwers, met Markram aan die stuur, het die eerste dag se spel in die eerste toets teen die Wes-Indiese Eilande gedominate. Markram het die beurt saam met Dean Elgar Dinsdag in Centurion geopen nadat Temba Bavuma (0) in sy eerste toets as kaptein die loot gewen het. Marco Jansen (17*) en Coetzee (11) sal Suid-Afrika se eerste beurt op 314/8 Woensdag voortsit. Markram, wat nie in die Proteas se laaste toetsreeks teen Australië betrokke was nie, het saam met Elgar (71) die tuisspan ’n stewige begin gegee met ’n aanvangsvennootskap van 149 lopies. Toe Elgar in die 36ste boulbeurt een van die Windies-blits Alzarri Joseph (3/60) se slagoffers geword het, het Markram (115) voortgegaan om sy sesde toetshonderdtal te behaal. Sy skitterende beurt het 18 viere ingesluit. Markram en De Zorzi het Suid-Afrika se kolfbeurt verdere stukrag gegee met ’n vennootskap van 78 lopies om die tweede paaltjie. Maar Conrad sal wel bekommerd wees oor die feit dat sy span sewe paaltjie in die laaste sessie vir net 79 lopies verloor het. Versterk De Zorzi, openingskolwer van die Westelike Provinsie, het op nr. 3 kom kolf terwyl Conrad duidelik gewys het dat hy die middelorde wil versterk toe hy Keegan Petersen op nr. 5 laat instap het. Petersen het onder die vorige coach, Mark Boucher, op nr. 3 gekolf. Hy het weens ’n besering die toer na Australië misgeloop. Behalwe vir die nuwelinge, De Zorzi en die blitsbouler Coetzee, wat Conrad speelkans gegee het, het hy ook die hotklou-draaier Senuran Muthusamy ingespan. Muthusamy het laas in 2019 ’n toets gespeel. Heinrich Klaasen (20), wat Kyle Verreynne as paaltjiewagter vervang het, het ook sy terugkeer gemaak om in sy derde toets te speel. Behalwe vir Markram, wat ’n part time-draaier is, is Muthusamy die enigste erkende spinner in die span. Conrad het ook besluit om die vier blitse; Marco Jansen, Kagiso Rabada, Anrich Nortjé en Coetzee, in te span.