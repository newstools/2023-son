DIE SWD-Badgers soek nou ’n nuwe coach, Dit volg nadat Piet Botha deur die nasionale toetskrieket-afrigter, Shukri Conrad, opgeraap is as die Proteas se boulafrigter. Botha, wat die leisels aan die begin van die seisoen by die SWD oorgeneem het, sal egter eers aan die einde van die seisoen by Conrad-hulle aansluit. Hy neem oor by Charl Langeveldt. Laasgenoemde se kontrak is nie hernu nie en Botha is een van talle aanstellings wat Conrad nou gemaak het. Kruger van Wyk is as die nuwe veldwerk coach in die plek van Justin Ontong aangestel. Botha het voorheen die Warriors afgerig en was ook al die Lions se bowling coach, voor hy hom by die nasionale akademie aangesluit het. Geskiedenis Die Badgers het onder Botha se afrigting ook hul eerste nasionale sukses in hul geskiedenis behaal, toe hulle in Desember die Division 2 One Day Cup gewen het. Die Badgers het die Tuskers in Pietermaritzburg op dramatiese wyse geklop. Albertus Kennedy, CEO van die SWD, het gister bevestig dat die unie se raad vandag in Oudtshoorn bymekaar sal kom om die riglyne vir die aanstelling van ’n nuwe breier te bespreek. “Dit is die geval. Ons kan ongelukkig nie in enige persoon se pad staan nie. Ons sal later die week ’n verklaring uitstuur oor die pad vorentoe. “Dit is nou so, want ek dink ons het baie goed onder Botha gevaar,” het Kennedy gesê. Botha is die derde coach binne vier jaar wat die SWD verlaat. Baakier Abrahams het in 2020 die streek verlaat en is deur Gary Hampson vervang, wat die pos tydelik gevul het. Abrahams is die Eastern Cape Sunrisers, wat onlangs die SA20 gewen het, se hulpafrigter. Die Badgers is tans in die vyfde plek met 38.76 punte op die 4Day Series se punteleer. Hulle kom vanaf Donderdag in Oudtshoorn teen die Northern Cape te staan. Die Northern Cape is tans die voorloper op die punteleer en die groot gunsteling om volgende seisoen in die Division 1 te speel.