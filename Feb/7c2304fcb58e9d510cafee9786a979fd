SUID-AFRIKA se voorste langasems het oor die naweek met merkwaardige vertonings tuis en in die buiteland vorendag gekom. Stephen Mokoka het in die vyfde plek by die Osaka-marathon in Japan, ’n briljante tyd van 2:06:42 geklok. Dit was net nege sekondes buite die jarelange nasionale 42 km-rekord van 2:06:33 wat sedert 1999 deur Gert Thys gehou word. Die 38-jarige atleet het byna ’n minuut van sy persoonlike beste van 2:07:40 in Sjanghai in 2015 gesny. Mokoka se tyd is nou die tweede vinnigste tot nog toe deur ’n Suid-Afrikaner. Dit was ook die 14de agtereenvolgende keer dat Mokoka daarin geslaag het om onder 2:11:00 in die marathon te hol. Intussen, in Gqeberha, het die Comrades Marathon-kampioen, Tete Dijana, sy klas gewys deur die 50 km-wêreldrekord by die Nedbank Runified Breaking Barriers-ultra-afstand-wedloop by Pollock Beach laat spat. Dijana het die eerste Suid-Afrikaanse atleet geword wat onder 2:40:00 oor die afstand gehardloop het. Hy het die lint in 2:39:04 gebreek en die nasionale rekord van 2:40:13 wat Mokoka laas jaar by dieselfde wedloop opgestel het, verpletter. Hy was net 21 sekondes buite die nie-amptelike wêreldrekord van 2:38:43 wat in Oktober deur die Amerikaanse atleet CJ Albertson in San Francisco geklok is, wat nog nie deur internasionale atletiek-owerhede bekragtig is nie, maar ook nie geskraap is nie. “Dit is ’n skok. Ek het my eie wedloop-plan in die eerste helfte gehad, en in die tweede helfte het ek net aangehou druk,” het Dijana gesê. “Ek was aan die einde moeg, so ek is bly dat ek daarvoor kon veg. Suid-Afrika “Ons was in die kamp met ’n doel en die harde werk wat ons ingesit het, het vandag vrugte afgewerp. My oorwinning is vir my kamp, my span Nedbank en die hele Suid-Afrika,” het hy bygevoeg. In die vroue-wedloop het die Ethiopiese atleet Emane Seifu Hayile, die wêreldrekord van 3:04:24 wat laas jaar deur Irvette van Zyl opgestel is, ook oortref. Sy het die 50km in 3:00:30 afgeblits. Die Amerikaanse atleet Desiree Linden, het in April 2013 2:59:54 geklok. Daardie uitslag is egter in ’n gemengde geslags-wedloop behaal en is dit nie vir rekorddoeleindes oorweeg nie.