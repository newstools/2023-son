SKUD julle vere reg vir die Matroosfontein Jazz Reunion, wat die kollig gaan laat skyn op die ryk musiekerfenis van Matroosfontein, groter Elsiesrivier en sy omliggende gebiede. Die musiekfees, wat vir 18 Februarie 2023 beplan word, word reeds deur baie verwag om ’n hoogtepunt op die 2023 Kaapstadse musiekkalender te wees. Veral deur diegene wat die Matroosfontein Jazz Reunion in Februarie 2020 bygewoon het. Hierdie musiekfees sal weer op die Laerskool Elsbury se skoolgrond gehou word met die internasionale Suid-Afrikaanse superster Jonathan Butler as die headline act. Hierdie streek het nie net ’n buitengewone aantal musiek- en kultuur-ikone voortgebring nie, maar was geslagte lank ook ’n musiek- en kultuur-middelpunt wat die tuiste geword het van ’n magdom kunstenaars van ander dele van die land waar hulle loopbane gevorm is. Bands en kunstenaars, wat in hierdie area gevestig is, sluit The Rockets, Robbie Jansen en Pacific Express in. Die idee is om ’n nostalgiese samekoms van oud-inwoners en vriende van die omgewing te skep. Erfenis Die bekende Kaapse DJ Uncle Cal en sy maatskappy, Kapzella Productions, is aan die stuur van dié jazz-fees. Volgens Uncle Cal is die hoofdoel van die fees om by te dra om die mense van die Kaapse Vlakte deur musiek te genees. “Gebeure soos hierdie help om die waardigheid te herstel en die erfenis van ons gemeenskappe te bewaar. “Dit is ook ’n ware maatskaplike bemagtigingsinisiatief, wat gemeenskapsorganisasies soos buurtwagte en sportklubs betrek vir fondsinsamelingsdoeleindes. “Ons wil werkskepping stimuleer en werkloosheid bekamp deur geleent­hede te skep vir plaaslike gemeenskapslede om ondernemers te wees.” Jy wil nou natuurlik weet wie almal op die indrukwekkende line-up is, nè? Wel, jy weet reeds dat die wêreldbekende Jonathan Butler die hoofkunstenaar gaan wees. Die kunstenaars wat die verhoog saam met hom gaan deel, is Leslie Kleinsmith, Andrew Young van die VK, Afro Touch, Celeste Wil­liams, Vuvu Kumalo, Mr. Magic, Theo Watt, August West, Donveno Prins en The Groove. Jy gaan beslis waarde vir jou geld kry, want dié fees duur amper tien uur lank. Die organiseerders het verseker deelnemers hoef niks saam te bring nie aangesien daar ’n verskeidenheid kosstalletjies en ’n kroeg en biertuin gereël is. Daar sal ook ATM’s wees. Feesgangers is welkom om ’n strandsambreel, kampstoele en opvoutafels saam te bring terwyl hulle ontspan om die geleentheid op die grasveld te kyk. Kaartjies Uncle Cal beloof selfs ’n groot dansvloer vir diegene met jeukerige dansvoete. Kaartjies kos R160 by Webtickets of Pick n Pay en R200 by die hek indien nie uitverkoop nie. Geen onder 21’s word toegelaat nie. Die jazz-fees vind op Saterdag 18 Februarie op die Elsbury Park-skoolterrein in Matroosfontein plaas vanaf 14:00 tot 24:00.