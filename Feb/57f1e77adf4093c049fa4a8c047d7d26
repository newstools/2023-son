OOR en weer klipgooiery in gemeenskappe is nie sommer net stoutigheid nie. Gemeenskapsleiers sowel as die polisie meen dis een van die eerste stappe waar kinders betrokke raak by bendes. Ian Bennet van die Manenberg-polisie sê: “In die meeste gevalle is die klipgooiery vir inlywing van kinders by bendes. Baie eiendome en karre is ook al op dié manier beskadig." Nog erger is dat ’n kind dood is en nog een se skedel gekraak is. Om dit af te weer sê Vernon Visagie, voorsitter van Manenberg se gemeenskapspolisiëringsforum, dat hulle tans besig is met ’n  sokkertoernooi. Dit is om kinders weg te kry van klipgooiery en eerder aktief betrokke te kry by sport. Visagie sê: “Dis ’n projek van die polisie en die gemeenskap. Die kinders is uit die gemeenskap geneem en oefen in Pinelands waar die sokker plaasvind. Daar word beplan om die ander probleemkinders ook by die projek betrokke te maak. Dit is maar een van vele projekte wat in die pyplyn is vir die kinders van Manenberg.” Bennett sê: “Die ouers is deel van die probleem en in meeste gevalle hits hulle die kinders aan om klip te gooi. Dit is kinders van 10 tot 12 jaar oud en hulle kan nie opgesluit word nie.” 