FAMILIE, vriende en fans het Vrydag 'n gedenkdiens vir die bekroonde rapper Kiernan "AKA" Forbes gehou, met twee dinge wat belangrik was vir hom - God en musiek. Talle musikante, akteurs en politici soos minister Lindiwe Sisulu en Gauteng premier Panyaza Lesufi het die diens bygewoon. AKA is verlede Vrydag saam met 'n vriend, Tebello "Tibz" Motsoane, buite 'n restaurant in Durban doodgeskiet. 'n Emosionele Nadia Nakai het in die arms van haar boyfriend se familie en sy dogter, Kairo, gehuil waar sy deur sy ma, Lynn Forbes, getroos is. Tydens die diens was daar ook 'n oomblik wat Kairo na Nadia geloop het en haar 'n drukkie gegee het. Die rapper Yanga Chief het in sy huldeblyk genoem hoe AKA 'n lewe oornag kon verander. "Nooit in my wildste drome sou ek dink dat ek die speech moes maak nie. In my oë het jy immortal gelyk. "Ek is verskriklik dankbaar dat ek kon leef om die meteoric rise van AKA te kon sien, hoe jy jou nalatenskap uitkerf met harde werk en vasberadenheid. "Aan Kairo, jou pa was 'n voorbeeld vir alle pa's. Ek kan my nie jou pyn indink nie, maar probeer al die lesse onthou wat hy jou geleer het, want hy het sy grootste gems in jou agtergelaat." DJ Tira sê Supa Mega was een in 'n miljoen. "Supa Mega het omgegee vir die bedryf. "Of jy daarvan hou of nie, ons gaan AKA in die straat hoor en hy gaan in die charts feature en onder die beste bly." Rapper JR het verduidelik hoe dit sy hart breek dat die eerste speech wat hy ooit maak 'n huldeblyk is aan 'n lewenslange vriend. Hy noem: "Forbes het altyd 'n oproep beëindig met 'ek is lief vir jou'. Hy is lief en trots op sy familie." AKA se ma, Lynn, sê haar seun sou wou hê sy legacy moet voortleef vir sy dogter en ondersteuners. "Net Kiernan se liggaam is op 'n grusame wyse weggeneem. Wat ook al gebeur, ons moet fokus op die toekoms."