DIE Sharks het ’n appeltjie om te skil wanneer hulle Saterdag (afskop 14:00) in ’n United Rugby (URC)-kragmeting met Ulster op Kings Park in Durban te staan kom. Dié ronde ses-wedstryd van die URC moes vroeër uitgestel word nadat Ulster se spelers van maagaandoenings gekla het. Die Sharks was uiteraard teleurgesteld omdat hulle vir die eerste keer die Ierse reuse op volsterkte met al hul Springbokke die stryd sou aansê. Dit het egter nie gebeur nie. Die game tussen die Lions en Glasgow Warriors op Ellispark was weens dieselfde rede ook tot Saterdag (afskop 16:15) herskeduleer. Ulster, met 8 oorwinnings ná 13 wedstryde is in die 3de plek op die URC-log met 44 punte. Daarteenoor was die Sharks ná 13 games ook 8 keer aan die wenkant, maar coach Neil Powell se span is met 38 punte 7de op die punteleer. As die manne van Durban die kragmeting met die Ierse reus wen, skuif hulle op na die vyfde plek. Die tuisspan gaan nie Saterdag op hul Springbokke soos Siya Kolisi, Eben Etzebeth, Bongi Mbonambi, Makazole Mapimpi en Jaden Hendrikse kan staat maak nie. Hulle is almal tans saam met coach Jacques Nienaber op ’n Bok-oefenkamp in die Kaap. Die besoekers sal weens die Ses Nasies-reeks ook sonder verskeie van hul groot-naam-spelers wees. Hul coach, Dan McFarland, kan egter steeds op die nommer van die veteraan Springbok-agtsteman Duane Vermeulen druk. Vermeulen sal teen sy landgenote wil wys hy is steeds goed genoeg om saam met die Bokke World Cup toe te gaan.