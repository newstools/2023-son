DIE Britse swaargewigbokser Tyson Fury is nie ’n goeie ambassadeur vir die sport nie. Hy is voorbarig en geldgierig – tot nadeel van miljoene fans wêreldwyd. Terwyl die wêreld vier jaar lank wag dat hy teen Anthony Joshua moet boks, het hy al twee keer van die geveg weggestap – die laaste keer omdat Joshua glo te lank geneem het om die kontrak te teken. Nou, vier dae nadat die promotor Frank Warren bekend gemaak het Fury se geveg teen Oleksandr Usyk, is ’n “100% done deal,” is die kragmeting skielik weer op ys. Dié keer eis Fury te veel geld van Saoedi-Arabië, wat gretig is om die geveg aan te bied. “Nee, Tyson se bedrag is nie haalbaar nie. “Saoedi-Arabië gaan dit beslis nie betaal nie,” het Warren gesê. Terwyl die wêreld die dae aftel na 29 April, is die kragmeting nou skielik op ys. Gierigheid Met Saoedi-Arabië nou van die baan, is die Wembley Stadium ’n sterk moontlikheid. Fury het met sy belaglike versoek dalk nou net die deur na Saoedi-Arabië permanent in sy eie gesig toegeslaan. En net tien dae gelede was daar selfs sprake oorsee dat Fury ’n vierde geveg teen Deontay Wilder oorweeg. Fury moet sy gierigheid laat staan en besluit of hy wil boks of nie. Hy is besig om promotors en fans se tyd te mors.