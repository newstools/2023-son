DIE Stormers het ’n bietjie goeie nuus gekry nadat daar gister bevestig is dat Evan Roos se besering nie so ernstig is soos aanvanklik gedink is nie. Die Springbok-agtsteman van die Stormers het laas week in die Kapenaars se United Rugby Championship-nederlaag van 5-35 teen Ulster, ’n knieligament-besering opgedoen. Dis toe hy deur die deurwinterde Bok-agtsteman Duane Vermeulen, op ’n ongemaklike wyse by ’n losgemaal uitgerol is. John Dobson, coach van die Stormers, het ná die game gesê hy is bekommerd dat Roos vir die res van die seisoen buite aksie sou wees en nie weer vir die Stormers sal kan speel nie. Dawie Snyman, die aanvalsafrigter van die Stormers, het egter gister gesê Roos het vir skanderings gegaan en bevestig dat ’n operasie nie nodig is nie. “Ja, Evan was by die dokter vir scans en gelukkig het ons ’n bietjie goeie nuus gekry,” het Snyman gesê. “Die besering is nie so erg nie. Hy het bietjie skade aan sy MCL, maar sy ACL is nog reg. Dit beteken dat hy hopelik aan die begin van die Playoffs terug sal wees. Hopelik nog vroeër, ná ons gedink het hy is uit vir die seisoen.” Snyman het egter gesê die losskakel Jean-Luc du Plessis en die haker, JJ Kotze, wat harsingskudding opgedoen het, speel nie Saterdag teen die Sharks in Durban nie. Dié URC-derby sou aanvanklik Vrydagaand gespeel gewees het, maar word nou Saterdag om 14:00 op Kings Park gespeel. “Junior Pokomela (losvoorspeler), Clayton Blommetjies (heelagter) en Manie Libbok (losskakel) kan ook vir dié naweek oorweeg word. Snyman glo die aanwins van die voormalige Sharks-slot Ruben van Heerden, het net op die regte tyd vir die Stormers gekom. “Hy het onmiddellik gewys waartoe hy in staat is. Ons onthou toe Ruben vir die Sharks gespeel het, was hy regtig ’n taai speler om teen te speel. Noudat hy by ons is, gee dit ons net daai ekstra bietjie diepte. “Ernst van Rhyn sal hopelik beskikbaar wees vir die game teen die Bulls. Gary Porter is ook terug van sy ribbesering. Die blaaskans ná die Sharks game sal die manne nog verder kans gee om van hul skete te herstel.”