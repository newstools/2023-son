DIE rampbestuurpersoneel van die Weskus-distriksmunisipaliteit (WDM) het Vredendal se polisie met hulle projek “Safer Schools” ondersteun. Met dié projek word ge­poog om veiliger omgewings vir leerders in skole te skep. In hierdie bewusmakingsveldtog het Weskus se brand-en-reddingsdienste hulle veiligheidswenke met leerders gedeel en ook die “stop, val en rol”-tegniek, wat in huisbrande uitgevoer word, gedemonstreer. Die Primêre Skool Vergenoeg, Primêre Skool Vredendal-Noord, Naasdrift Primêr en Platteland Skool was teenwoordig. Die leerders kon ook met die safety mascots Fluffy en Hopsy Copsy interaksie hê. Daantjie Kat het gewys hoe om ’n voetoorgang veilig oor te steek. Franquin Petersen, die bestuurder van die rampbestuursentrum van die WDM, sê dat dit ’n holistiese benadering verg om sukses te bereik met betrekking tot gemeenskapsveiligheid. “Die Weskus-distriksmunisipaliteit poog om deur ons gemeenskapsveiligheidsplan veiliger omgewings vir almal te skep. “Die skole is ’n belangrike rolspeler en dit is uiters belangrik dat die hulle deel van ons gemeenskapsveiligheidsprojekte is. “Soortgelyke projekte sal ook by ander skole in die Weskus plaasvind,” het Petersen gesê. Skole kan die Weskus-distriksmunisipaliteit se rampbestuursentrum gerus by gvisser@wcdm.co.za kontak as hulle wil hê dat daar soortgelyke sessies vir hulle aangebied moet word.