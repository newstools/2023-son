DIE bokspromotor Jackie Brice het ’n groot slag vir die Kaap geslaan deur drie wêreldtitel­gevegte in Maart aan te bied. Dit is deel van sewe spog-gevegte wat op 24 Maart by die Sunningdale-sportkompleks in Milnerton aangebied word. Vir Kaapse fans is dié aankondiging ’n groot verrassing en daar kan aanvaar word dat hulle nou reeds lippe aflek vir dié broodnodige toernooi in ’n stad wat na groot boks smag. ’n Geveg wat groot belangstelling sal lok, is dié tussen die vrouebokser Katie Healy van die UK wat haar super-kapokgewigtitel van die WBF oor tien rondes teen Sharadene Fortuin van Fort Beaufort verdedig. Healy is ná vyf gevegte onoorwonne, en Fortuin het 13 van haar 16 gevegte gewen. Sy is die huidige SA kampioen en ’n voormalige IBO-supervlieggewig-kampioen. Siphesihle Myeza (Durban) en Mthokozisi Ngxaka (Oos-Londen) boks om die vakante WBF internasionale ligvlieggewigtitel oor tien rondes. Myeza is vyfde, en Ngxaka sesde op die SA ranglys. In die derde wêreldtitelgeveg pak Steve Farrag (UK) en Sihle Jelwana (Bloemfontein) mekaar om die vakante WBF internasionale supervlieggewigtitel. Farrag is ’n voormalige Britse en Europese kapokgewigkampioen.