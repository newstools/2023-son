SJOE, die Boland-Kavaliers kook! Die Bolanders het Saterdag op Boland Park in Wellington nie net die Border Bulldogs se tande getrek nie, maar hulle sommer pap geskrum. Die oortuigende scoreline van 57-6 in die Eerste Liga Curriebeker is wel ’n ware weergawe van die Bolanders se oorheersing, maar dit vertel nie die verhaal van hoe die tuisspan die Bulldogs voorlangs gekarnuffel het nie. Sommer met die eerste skrum wen die Bolanders ’n vasskop, toe volg ’n strafskop. Die kantlyn word toe opgesoek en vanaf die lynstaan rolmaal die Kavaliers die Bulldogs pap vir die eerste van nege drieë toe die haker Emile Booysen in die vierde minuut oorgegaan het. Daarna was dit ’n kwessie van hoe die scoreline sou lyk met Dylan Maart wat twee minute later ook sy naam op die puntelys gekry het. Toe volg drieë deur Cornell Engelbrecht (2), Cameron Hufke (3) en Keenan Opperman. Die losskakel, Darian Hock, was in die kol met ses doelskoppe. Die Bolanders is nou ná drie wedstryde met 15 punte bo-aan die punteleer met die Oostelike Provinsie in die tweede plek. Die twee spanne kom Saterdag op Boland Park teen mekaar te staan. Intussen het die SWD Arende hul eerste sege in vanjaar se veldtog verwerf toe hulle die Luiperds op Outeniqua-park in George met 40-7 afgeransel het. Die Arende skuif nou op na die vierde plek met ses punte ná drie wedstryde. Die Arende pak volgende die Bulldogs.