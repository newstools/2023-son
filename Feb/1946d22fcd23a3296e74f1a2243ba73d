‘N SOEKTOG is begin na ’n man wie se vrou en haar drie kinders wreed in Mpumalanga vermoor is. Die polisie het die liggame van ’n vrou (47) en haar 11-jarige tweelingseuns en 6-jarige dogter almal dood gevind in hul huis in Phola Park, Thandukukhanya. Die gesin is Dinsdag laas lewend gesien. ’n Polisiewoordvoerder, brig. Selvy Mohlala, sê beamptes het Vrydag omstreeks 22:25 na die huis gegaan nadat familielede ná verskeie pogings nie die gesin in die hande kon kry nie. Volgens hom was al die deure gesluit toe hulle daar opdaag. Mohlala het verder gesê dat polisiebeamptes eers die lyk van een van die seuns in die kombuis gevind het. Die lyke van die vrou, die ander seun en haar dogter asook die byl is in een van die kamers gevind. Die byl is vermoedelik die moordwapen. Hy het gesê die Piet Retief-polisie is op soek na Thembinkosi Africa Shongwe (55), die vrou se man en pa van die 6-jarige. Volgens hulle is Thembinkosi nie die moordverdagte nie, maar hulle glo wel dat hy inligting kan verskaf om met die saak te help. Enigiemand met verdere inligting word aangemoedig om kapt. Dumisani Gumbi by 082 493 1962 of Crime Stop by 08600 10111 te kontak. - News24