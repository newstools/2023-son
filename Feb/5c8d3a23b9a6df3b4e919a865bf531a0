DIE Stormer-rugbyspan se bestuur gaan nie sommer toelaat dat die sukses van die afgelope twee jaar deurmekaar gekrap word deur aanbiedings vir sommige van hulle sterspelers nie. Volgens Rapport is spelers soos Manie Libbok (losskakel) en Dan du Plessis (senter) op die radar van oorsese klubs. In die geval van Libbok wil die Franse klub Racing 92 in ’n ruilooreenkoms van een jaar dié ster-losskakel na Frankryk bring. Warrick Gelant, wat ver­lede seisoen die Stormers verlaat het om by Racing aan te sluit, kan dan glo weer aan die Kapenaars geleen word. Maar die Westelike Provinsie-rugbyunie se hoof van rugby, David Wessels, is nie hiervoor te vinde nie. Wessels het aan Rapport gesê dis onwaarskynlik dat Libbok vrygestel sal word, en geen formele of informele gesprekke is met Racing 92 hieroor gevoer nie. Dit is ook kontraktueel nie moontlik vir sulke onderhandelinge of bemarking van ’n speler om plaas te vind nie. Ongelukkig Volgens Wessels sal Gelant se terugkeer met ope arms verwelkom word as dit waar is dat dié boorling van Knysna nie meer lus is om oorsee sy rugby te speel nie. Daar was juis onlangs gerugte dat Gelant ongelukkig is in Parys en dat hy huis toe verlang. Dit gaan egter vir ’n interessante debakel sorg as Gelant wil terugkeer, veral omdat die Stormers glo ook na die dienste van Aphelele Fassi vry. Wessels beskou dié Shark-heelagter as een wat perfek by die Stormers se speelstyl kan inpas. Hy erken ook Fassi is een van die moontlikhede wat oorweeg word. Intussen kan Racing 92 en die Engelse klub Exeter Chiefs ook daarvan vergeet om Du Plessis se dienste te bekom, want volgens Wessels het dié senter besluit om sy kontrak met die Stormers te verleng. Dit is beslis goeie nuus vir die Kapenaars, en veral ná die afgelope naweek se sege oor die Bulls in die United Rugby Championship (URC). Die Stormers het met 23-19 op Loftus Versfeld gewen en ’n vyfde agtereenvolgende wen oor die Bulls in dié kompetisie gevier. Dié wen het ook die Storm­ers se tweede plek op die URC se punteleer gekonsolideer.