TWEE mans is Donderdagaand by 'n shebeen in Vrygrond naby Capricorn in Muizenberg doodgeskiet. Sers. Wesley Twigg, 'n polisiewoordvoerder, het bevestig die skietvoorval het omstreeks 20:30 by Khaya's Place plaasgevind, waar twee mans van 32 en 42 doodgeskiet is. 'n Inwoner wat anoniem wil bly, het aan Son vertel, hoewel die skote twee mans, 'n local en 'n Malawiese-burger, se lewens geëis het, was die teiken glo net die Suid-Afrikaner. Die bron voeg by: "Die man wie se noemnaam Uzzi of Ta Uzzi is, was na bewering betrokke by 'n vorige skietvoorval waar 'n Junky Funky Kidz-bendelid in die area doodgeskiet is. "Hy (Uzzi) het daarna verdwyn, en dit was die eerste keer sedert daai skietvoorval dat hy weer in die woonbuurt was. "Dis duidelik dat die JFK's die nommer by hom kom volmaak het, toe hulle hoor hy is terug in die area. "Die foreigner is ongelukkig in die kruisvuur gevang." Twigg sê die cops ondersoek twee moordsake en nog geen arrestasies is gemaak nie. 