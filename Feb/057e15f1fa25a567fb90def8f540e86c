WOLSELEY. ­— Graad 8-leerders van die omliggende plase was nog net een dag van die nuwe skooljaar op die skoolbanke. Die eksamen kom nader en die kinders het nog nie een les ontvang nie. Ouers van dié leerders het dié week omtrent uitgevaar en beweer die Wes-Kaapse Onderwysdepartement (WKOD) gee nie vir hulle kids om nie. Die hele storie gaan oor busdienste wat nie die kinders tussen Wolseley en Worcester vervoer nie. ’n Bekommerde plaasboer, Wilhelm Stemmet, het Son gekontak en sê dinge kan mos nie so aangaan nie. Stemmet vaar uit en meen dat daar mos nie ’n flenter vir die kinders omgegee word nie. “Vandat die skool hierdie jaar begin het, was die kinders net op dag een van die skooljaar by die skool. Die res van die dae ry die bus net verby sonder om hulle op te laai,” voeg Stemmet by. Paulina Basholo sê haar dogter bekommer haar byna dood oor sy ’n klomp skoolwerk misloop. “Ons smeek daai man wat die bus ry om ons kinders asseblief ’n lift skool toe te gee,” vertel Basholo. Nog ’n bekommerde ouer, Nicky Visagie, sê dat sy vorms ingevul het sodat haar kind ’n plek op die bus kan kry. “Ek weet nou regtig nie wat die haakplek is nie. My kind is in ’n toestand.” Van die leerders sê hulle staan nog elke oggend vroeg op en maak hulle klaar vir skool. Jonique van Wyk (13) sê sy het so na haar hoërskool-loopbaan uitgesien en nou begin dit op ’n slegte noot. Dringend “Ek vra net vir die oom wat die bus ry om ons soggens te kom oplaai,” is Jonique se pleidooi. Haar tjommie Mekeyla Vi­sagie sê die eksamen is al klaar om die draai en sy weet nie hoe sy die eksamen gaan skryf nie, want sy het nog niks geleer nie. Die ouers vra dat die departement dringend iets moet doen sodat hulle kids net by die skool kan uitkom. Millicent Merton, woordvoerder vandie onderwysdepartement, sê sommige skole het nie betyds vir bykomende leerders op die busroete aansoek gedoen nie. Merton sê omdat die kontrakteurs sowel as die distrik regulasies in terme van die veiligheid van leerders op busse handhaaf, wou die kontrakteurs nie leerders sonder goedkeuring vervoer nie. “Die meeste leerders kon reeds teen die tweede skooldag van die busdiens gebruik maak. Alle leerders behoort teen die einde van die week met die nodige goedkeuring van die busdiens gebruik te kan maak. “Onderwysers sal leerders help om werk in te haal sodat hulle nie benadeel word nie,” verduidelik Merton.