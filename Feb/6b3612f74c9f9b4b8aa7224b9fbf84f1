DIE twee Kaapse spanne in die SA20-reeks, die MI Cape Town en die Paarl Royals, loop die gevaar om die uitspeelwedstryde mis te loop. Dit is veral die MI Cape Town wat sy laaste twee wedstryde moet wen en dan ook hoop dat ander spanne bo hulle verloor. Die Kapenaars speel Saterdag teen die voorloper, die Pretoria Capitals, en Maandag in sy laaste wedstryd teen die Joburg Super Kings. Beide die Kings en die Capitals is onder die top-vier spanne, terwyl die MI’s heel onderaan die punteleer is. Die Royals het intussen ’n terugslag beleef toe hul wedstryd teen die Kings weens reën halfpad deur afgelas moes word en beide spanne elk twee punte gekry het. Die Royals, net soos die MI’s, moet ook maar net hoop dat ander spanne bo hulle vasval. Die Royals se coach, JP Duminy, sal egter in sy skik wees oor die peil van Jason Roy, wat 61 lopies gemoker het nadat hy nie tot voor die vertoning sy volle potensiaal in die kompetisie bereik het nie. Roy het in al nege wedstryde vir die Royals in die reeks gespeel en 161 lopies tot dusver aangeteken. Jos Butler, Roy se Engelse landgenoot, is die voorste lopiemaker in die reeks met 308 lopies na nege wedstryde. Faf du Plessis, die Joburg Kings se kaptein, is tweede op die ranglys met 277 lopies na agt wedstryde. Roelof van der Merwe van die Sunrisers Eastern Cape is die voorste paaltjievraat met 14 paaltjies, gevolg deur Anrich Nortjé (Pretoria Capitals) en Bjorn Fortuin (Royals), wat albei op 13 staan. 