TOE sy as kind uit die gemeenskap van Elsies­rivier getrek het, het sy nooit haar komvandaan vergeet nie. Meer as 50 jaar later waar haar wortels nou in Saldanha geplant is, het sy besluit om terug te gee aan die mense van Leonsdale. Jennifer Cupido, beter bekend as “antie Pie”, het op haar 64ste verjaardag op 20 Januarie teruggeploeg en 64 kos-hampers aan bejaardes uitgedeel. Cupido, ’n “shebeen queen” wat ’n suksesvolle drankwinkel in Saldanhabaai bedryf, bederf gereeld die senior burgers van haar nuwe tuisdorp, maar vanjaar het sy besluit sy wil terug huis toe kom. Maar dis ’n onbekende meisie wat haar eendag uit die bloute bedank het vir haar gemeenskapswerk wat haar opnuut geïnspireer het. “Ek sit laas jaar op my stoep en daar kom ’n mooi meisie aangestap na my toe. “Sy bedank my vir wat ek doen en vra vir my wanneer gaan ek terugploeg in die plek waar ek vandaan kom. “Daai kind het my wind uitgeslaan, toe maal dit heeltyd in my kop,” onthou Cupido. Sy sê sy wou aanvanklik twee jaar gelede Elsiesrivier toe kom, maar toe gebeur iets wat haar planne in die wiele gery het. “Van laas jaar af sê ek al vir myself ek gaan dit doen en ek moet dit doen! “Ek is ’n Louw se Bosser. Ek is van die Kaap!” sê sy met trots. Cupido het aan Son vertel dat sy alte goed weet wat dit is om swaar te kry, omdat sy as kind sonder krag grootgeword het en hulle maar baie min gehad het. “Daai jare was dit nog die witlap en die olielamp. Wanneer jy soggens wakker skrik, dan is jou neusgate pikswart.” “My ma het sommer die mielierys op die tyre-vuur gaar gemaak en ons het nooit siek geraak daarvan nie.” Omstandighede “Ek vergeet nie my roots nie. Ons het daai dik vet en kaiings op die brood geëet met suikerwater. “Ek ken alles! Ek is so bly ek ken alles. “Ons het ook baie omstandighede gehad, maar dit het nie in ons kop vasgesit nie. Omstandighede se k*nt.” Rdl. Franchesca Walker, in wie se wyk die kos-hampers uitgedeel is, was baie opgemaak. Walker sê: “Kyk hoe pragtig is dit dat sy teruggee. Dis ’n mooi gebaar. “Vandag kon sy weer ’n glimlag sit op die gesig van die mense van Elsiesrivier.”