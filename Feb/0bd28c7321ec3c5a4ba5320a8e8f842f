DIE bedrogsaak van miljoene rande van die vermeende white collar criminal van Kuilsrivier is dié week na ’n hoër hof oorgeplaas. Jeanette van Zyl (43) is vroeër dié week in die Wellington-landdroshof ingelig dat sy binne ’n paar maande haar eerste verskyning in die Paarl-streekhof sal maak. Van Zyl staan tereg op klagte van bedrog van miljoene rande op ’n druiweplaas buite Wellington. Die beskuldigde is geen borgtog toegestaan nie en bly in die Worcester-gevangenis vir vroue. Tans het sy nog nie gepleit nie. Die staat voer aan dat Van Zyl wanvoorstellings gemaak het deur voor te gee dat sy die geld in bankrekeninge van krediteure deponeer terwyl sy dit in haar eie bankrekeninge inbetaal het. Die beraamde waarde van transaksies kom neer op R11,2 miljoen en daar word vermoed dat hierdie bedrag nog kan styg. In November 2022 het die plaasbestuurder die direkteur van die plaas in kennis gestel van vermeende transaksies wat deur die verdagte aangegaan is. By nader ondersoek het die plaasbestuur ’n ouditfirma in diens geneem. ’n Oudit is van 2019 tot 2021 gedoen en daar is gevind dat die verdagte blykbaar meer as 400 transaksies tussen die besigheid se rekeninge en haar persoonlike rekening uitgevoer het. Van Zyl is op 17 Januarie by haar huis in Kuilsrivier gearresteer deur lede van die Wes-Kaapse ondersoekeenheid vir handelsmisdaad. Die lede het operasies uitgevoer om verdagtes in bedrogsake wat ondersoek word, op te spoor en te arresteer. Eric Ntabazalila, woordvoerder van die Nasionale Vervolgingsgesag, sê die bedrogsaak van Van Zyl sal op 2 Mei in die Paarl-streekhof hervat word.