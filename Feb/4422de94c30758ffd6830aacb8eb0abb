DIE Oos-Kaapse polisie soek na stropers nadat twee renosters Woensdagaand op ’n wildsplaas in die area van Paterson doodgeskiet is. ’n Polisiewoordvoerder, kol. Priscilla Naidu, sê ’n volwasse mannetjie en volwasse wyfie se horings is afgesny. Sy sê die twee renosters is nog Dinsdag tydens ’n game drive gesien en is Woensdag dood gekry. “’n Saak van onwettige jag van ’n beskermde dier sonder ’n permit word ondersoek.” Schotia Safari Private Game Reserve het op sy Facebook-blad gesê die renosters, Bonnie en Clyde, het ’n stropery-aanval in 2012 oorleef. “Maar dié keer is dit anders. Gewapen met ’n hoëkaliber-vuurwapen en ’n barbaarse hart, is Bonnie en Clyde doodgeskiet en hulle horings afgesaag.” Mense met inligting kan kapt. Mornay Viljoen by 082 319 9216 of Crime Stop op 08600 10111 of jou naaste polisiestasie bel.