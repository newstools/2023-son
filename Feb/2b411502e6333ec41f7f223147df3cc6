MATROOSFONTEIN is ná 34 jaar terug in die Bayhill Premier Cup-eindtoernooi nadat dié sokkerspan van Northerns die eerste Paastoernooi in 1989 gewen het. En dié span was die enigste van die 28 wat die naweek op William Herbert in Wynberg al drie sy groepwedstryde gewen het. Die finale reeks uitdunwedstryde is Saterdag en Sondag afgehandel en die 14 qualifiers het hulle plekke vir Erica Park in Belhar bespreek. Maar dié reeks het regtig die seuns van die manne geskei, met sokker van ’n hoë gehalte wat op albei dae ten toon gestel is. ’n Aantal spanne sal vir die heel eerste keer aan dié eindtoernooi deelneem. Vir menige jong speler van die Kaap het hulle drome beslis nou waar geword, want die Bayhill Premier Cup is die pinnacle vir enige jong Kaapse speler se sokkerloopbaan. City Kings, Young Bafana, Clover, Hazendal United, Queens Park, Rygersdal, Du Noon Academy en Jomos Power is almal spanne wat vir die eerste keer kans gaan kry om hulle teen die beste in die land te meet. Maar die naweek het beslis behoort aan Matroosfontein, wat beïndruk het met sy indrukwekkende vertonings. Dié span het in die round robin-reeks afgereken met Rygersdal, Saxon Rovers en Ravensmead. Nog ’n voormalige kampioen, Hellenic, het ook sy plek bespreek vir die skouspel in Belhar. Hoewel Hellenic in sy laaste wedstryd teen Silver Spurs met 1-2 verloor het, het hy met sy eerste twee oorwinnings seker gemaak hy dring deur. Hellenic is een van die suksesvolste spanne in dié gewilde jeugkompetisie en was reeds altesame ses keer die kampioen. Rayaan Alie, die tournament director, was agterna baie tevrede met die verloop van sake. “Ons was baie impressed met die venue en dit het dinge baie makliker gemaak, nie net vir ons nie, maar ook vir die spanne,” het Alie gesê. Een ding wat uitgestaan het in vanjaar se toernooi is dat geen span van Mitchells Plain deur die play-offs gekom het nie. Die host, Bayhill United, sal dus die vlag vir Mitchells Plain moet dra. Alie het ook gesê dat die eindstryd vanjaar in die Athlone Stadium gespeel gaan word. “Die bywoningsyfers in die naweek het gewys dat ons beslis die toernooi se eindstryd in die Athlone Stadium sal kan speel. “Ons het baie goeie ondersteuning hier gekry en dit wys dat ons beslis besig is om iets reg te doen.” Nie eens die verskriklike hitte van die twee dae kon keer dat die spanne goeie sokker oplewer nie. Veral Saterdag was dit baie warm, maar dit het steeds nie die gehalte van die spel geknou nie. Craig Rosslee se City Kings het gewys hulle is gereed om as een van die top-spanne in plaaslike sokker gekroon te word. Dié klub is verlede jaar gestig, maar Rosslee het gesê City Kings wil in die Bayhill-toernooi probeer om naam maak. Nog ’n span wat dopgehou sal moet word, is Young Bafana van die Strand. Dié span is een van die klubs wat stadig maar seker besig is om sy stempel in Kaapse sokker af te druk. En daar is beslis geen beter plek vir enige span om naam te maak as in die jaarlikse Bayhill Premier Cup nie. Hazendal United en Jomos Power van Atlantis is twee ander spanne wat verras het met die sprankelende sokker wat hulle deurgaans opgelewer het. Nou kan die Bayhill-eindtoernooi nie vinnig genoeg kom nie! William Herbert-sportterrein, Wynberg Sondag