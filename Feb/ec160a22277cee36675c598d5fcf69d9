SARON. – Hulle wou graag hulle geliefde begrawe met die waardigheid wat haar toekom, maar toe kom die skok van die ekstra koste. Sophia “Sony” Carolus (50) se familie kon nie glo haar begrafnisdekking was te laag en hulle moes ’n bybetaling maak wat hulle nie kon bekostig nie. Carolus is Vrydag 10 Februarie by haar huis aan natuurlike oorsake oorlede. Die begrafnisonderneming Aubrey Arendse and Sons van die Paarl, by wie Carolus ’n begrafnispolis gehad het, het haar oorskot verwyder en Sondag het die familie die begrafnisreëlings afgehandel. Carolus se dogter, Arisha Carolus (30), sê nadat hulle Sondag ingelig is dat hulle haar ma se lyk by die TC Newman-hospitaal in die Paarl moes gaan uitken, moes sy en haar broer, Cuben Carolus (19) die next dag uitvind haar ma se oorskot is nie daar nie en die ondernemer, Arendse, wou hulle eintlik by sy kantoor hê. Sy vertel: “Arendse sê toe daar’s ’n probleem, want hy het nie ’n kis vir ons ma nie, omdat sy geswel het. Hy wys ons toe ’n casket van R8 000. Ek sê hom toe my ma was geswel, maar nie so erg nie. Ek het hom ook gesê ons kan nie bekostig om meer te betaal as die dekking van R10 000 nie, want haar polis het ’n kis ingesluit. “Hy gee ons toe ’n faktuur vir R20 800 en ek sê ek moet dit met die familie gaan bespreek.” Die gesin is toe ’n afslag van R2 800 aangebied. Sony se suster Elzette Carolus (40) het Arendse dieselfde dag nog gebel. “Ek vra hom toe hoekom hulle buite die dekking gaan en waarom kan hy nie net ’n groter kis kry nie, want ons soek nie ’n casket nie. “Hy sê toe die casket is nou daar en die dekking gaan nie dieselfde bly nie, want met Covid het goed duurder geword. “Hy sê toe hy sal die prys vir die casket na R6 000 verminder en ons moet dit vat of los, want die begrafnis sal nié voortgaan as dit nie betaal is nie. “Ons moes toe noodgedwonge geld gaan leen en vriende het ons gehelp met skenkings. Dit het gevoel asof ons vir twee begrafnisse moet betaal.” Arendse sê: “Die tannie se skouers was te breed en hulle sou R12 000 betaal het. Daar is nie meer R10 000-begrafnisse nie. Die casket was daar en dit sou net soveel kos om ’n groter kis te laat maak.” Toe Son Arendse vra hoekom hy nie sy kliënte vooraf skriftelik in kennis gestel het dat hulle dekking verhoog gaan word nie, het hy gesê dit kos te veel geld. Afslag Toe Son wou weet waarom hy nie ’n paar kennisgewings op ’n A4-bladsy kan inpas nie en copies maak om koste te bespaar, dit uitsny en by sy kantore uitdeel wanneer kliënte kom betaal, was sy antwoord: “Ek gaan nou doen wat u vir my sê en dit by al die kantore los. U het my nou ietsie gegee wat ek gaan implementeer en van Maandag af sal al die kantore dit het. “Almal wat R10 000-boekies het, se prys gaan ook nou op na R15 000.”