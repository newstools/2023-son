’N HUMDINGER! Dit is wat verwag word wanneer die Stormers en die Sharks in dié naweek se enigste United Rugby Championship (URC)-kragmeting in aksie gaan wees. Die watertand-derby tussen dié spanne van die kus, wat môremiddag om 14:00 op Kings Park in Durban afskop, behoort groot belangstelling te lok en vir selfs groter opwinding te sorg. Die game gaan veral vir albei spanne belangrik wees omdat dit hul plekke in die top-agt op die URC-puntelys sal verstewig met ’n oog op ’n plek in kwarteindrondes. Die Stormers (45) is tans in die tweede plek op die URC log ná 12 games. Leinster (61) is die enigste onoorwonne span in die kompetisie met 13 seges. Daarteenoor het die Sharks laas week hul kanse om in die top-agt te speel ’n groot hupstoot gegee met ’n sege van 22-19 teen Edinburgh in Skotland. Die Durbaniete staan nou op 33 punte ná 11 wedstryde. En as hulle môre daarin slaag om die Stormers te klop kan hulle onder die voorste ses op die punteleer beland met vyf rondes wedstryde oor in die gereelde rondomtalie-fases. Coach Neil Powell sal versigtig wees vir sy eweknie, John Dobson, se manne aangesien die verdedigende URC champ ’n beter rekord op die aanval en verdediging het. Onder die afrigting van Powell het die Sharks egter vier van hul vyf tuiswedstryde gewen. En ná hul hardwerkende sege laas week in Skotland, behoort hulle baie selfvertroue te hê. Gegewe die intense wedywering tussen dié spanne en die feit dat daar spelers vir plekke in vanjaar se Bok-span vir die World Cup speel, behoort die vonke beslis te spat. Verlede seisoen het die ooreenstemmende wedstryd in ’n onwaarskynlike gelykop uitslag van 22-22 geëindig. ’n Week later het die Kapenaars egter met 20-10 op hul tuisveld gewen. Hulle sal dus daardie vertonings wil herhaal. Met albei spanne se ster Springbokke wat ’n blaaskans geniet, is daar nog steeds spelers aan albei kante wat sal wil beïndruk. Bedreiging Grant Williams, die blitsige skrumskakel van die Sharks, het dalk verby Herschel Jantjies op die Bok radar geskuif. Jantjies, wat van ’n besering af terugkeer sal weer die soort spel wil opdis wat van hom ’n Springbok gemaak het. Aphelele Fassi, wat laas week as speler van die wedstryd teen Edinburg aangewys was, behoort ook ’n groot bedreiging vir die Stormers te wees. Die spoedvraat Seabelo Senatla, wat na verwagting ook môre sy langverwagte terugkeer maak, sal ook soos baie van sy spanmaats wil wys waartoe hy in staat is.