MET hul deelname aan die Eastern Cape Super14 bevestig, het die organiseerders van die Heartbeat T20 Championship, nou ook plek op die program gemaak vir Crusaders se wedstryd teen PE Harlequins. Crusaders speel dus sy tuiswedstryd môre in die Super14-kompetisie teen Harlequins op Outeniquapark in George. Afskop is 15:30. Die wedstryd sal nou deel uitmaak van die gewilde toernooi wat vir die 10de keer aangebied word. Avril Ahrends, grootbaas van die radiostasie Heartbeat FM wat die toernooi aanbied, sê hy is opgewonde om Crusaders as deel van die program te kan akkommodeer. “Op ’n ligter noot. Crusaders het verlede jaar aan die toernooi deelgeneem en is deur George in die eindstryd geklop. George was die enigste span wat hulle verlede jaar kon klop. Ons sal ook die wedstryd livestream. “Sewesreëls word gevolg maar 15 spelers speel in ’n wedstryd wat 20 minute duur,” het hy bygevoeg. Outeniquapark pas Crusaders soos ’n handskoen, omdat die Premierliga champions van die Suidwestelike Distrikte, die veld as ’n tuiste beskou.” Behalwe vir die talle eindstryde wat Crusaders al daar gespeel het, is daar ook die kragmetings teen die George-klub (tuisveld), sowel as die talle halfeindstryde wat al daar plaasgevind het. Crusaders se verdere deelname aan die uitgebreide kompetisie van die Oostelike Provinsie Rugbyunie, was tot Woensdag nog in die weegskaal, omdat die organiseerders nie ’n borg vir die reiskostes van Crusaders en East Rand United van Gauteng kon verseker nie. ’n Besluit is Woensdag geneem om East Rand se deelname op te skort, terwyl Crusaders besluit om hul eie reiskostes te betaal. Ricardo Beukes, coach van Crusaders, sê hy wil nie verder oor die logistieke en die organiseerders van die toernooi se probleme kommentaar lewer nie. “Al wil ek wil sê, is dat ons gereed is vir die wedstryd teen Harlequins. Die spelers is opgewonde oor die geleentheid.” Crusaders het tot dusver net een wedstryd gespeel en spog met ’n sege oor Kirkwood. Daar is ook nog nie ’n besluit geneem oor wanneer verlede week se wedstryd teen Ntlaza Lions van Umtata, gespeel sal word nie.