BAIE harte is gebroke ná die hartseer nuus van Jerry Watt se afsterwe Donderdagaand. Dit getuig van hoe diep dié ikoniese kunstenaar in mense se harte gekruip het. Hier is ’n kykie in die legendariese loopbaan van die hoogs talentvolle en geliefde voorman van die ikoniese band The Rockets. Gebore Gerald Watt, begin hy sy musiekloopbaan op 13-jarige ouderdom in 1968 met die groep The Fantastics. Dis in die strate van Bonteheuwel waat alles begin het, waar hy saam met die Brown-broers, Claude en Frankie, en die Du Pont-broers, Basil en Robbie, gewoon het. Jerry het vroeg reeds ’n belangstelling in musiek getoon en na sy oom geluister wat in ’n band gespeel het. Die kitaarman het later by die gewilde disco band The Rockets aangesluit en in 1990 het hy as leier van dié band oorgeneem. Vir meer as ’n halwe eeu het dié band Suid-Afrikaners en die res van die wêreld se harte gewen met  opgewekte optredes. Lede van die band het oor die jare gekom en gegaan, maar Jerry Watts was soos ’n kanniedood. Hy het aangebly en was die laaste lid van die oorspronklike band wat nog tot op laas jaar opgetree het.