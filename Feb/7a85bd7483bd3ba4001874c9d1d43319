GEORGE. - Inwoners van Zone 6 in Thembalethu is nou op ’n mission om seker te maak diewe steel nie hul buurt se dreindeksels nie. Woedende inwoners het onlangs drie mans gejaag wat besig was om ’n dreindeksel te verwyder. Hulle kla dat die diefstal van die deksels nie net ’n gesondheidsrisiko inhou nie, maar ook gevaar vir mense wat in die oop dreine kan val. Volgens die plaaslike straatkomitee, sit tikkoppe agter die diefstal van die dreindeksels en slaan toe sodra dit donker word. Inwoners sê sodra dié deksels gesteel word, oorstroom hul strate met menslike afval. Inwoners is oortuig dat die diewe die dreindeksels by scarapyards gaan verkoop vir hul volgende fix. ’n Inwoner (45), wat anoniem wou bly, sê hulle gaan die diewe nou vasvat. Sy het gesê: “Ons is gatvol. Die diewe kom weg met hul kabeldiefstal, nou laat hulle ons strate vol stront loop met die steel van die dreindeksels. As die deksels verwyder word is die stank van riool onuithoudbaar. En wat as ons kinders in daai oop gate val?” 