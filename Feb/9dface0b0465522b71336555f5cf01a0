’N ONTSTELLENDE voorval Dinsdag by ’n laerskool waar jong leerders uitgevang is wat dagga verkoop het die gemeenskap in rep en roer. Tydens ’n deursoek Dinsdagoggend by die Voorspoed Primêre Skool in Hanover Park, is dagga zolle en gevaarlike messe by leerders gekonfiskeer. Kashiefa Mohammed, ’n gemeenskapsleier van Hanover Park, sê dit raak ’n groot probleem.Mohammed beweer die jongspan word deur gangsters geviktimiseer en gedwing om vir hulle dagga by die skool te verkoop. “Hanover Park is in ’n krisis en ons moet alles doen om ons kinders uit die bendes se kloue te red.” Nabeweya Scala, ’n inwoner van Hanover Park en gewese lid van die skoolbeheerliggaam, sê as skoolouer dis teleurstellend, omdat net  ’n klein persentasie leerders hul hieraan skuldig maak. Indien dit nie in die kiem gesmoor word nie, kan die problem verder uitkring, sê hy. Yaseen Johaar, ’n gemeenskapsleier en lid van die polisieforum, sê die polisie bied gereeld programme vir skoolveiligheid en misdaadbewusmaking aan en ook word die klaskamers en leerders op ’n gereelde basis deursoek.