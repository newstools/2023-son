HAAI, Sonlanders! BRIAN FREDERICKS noem sy jongste pennevrug “Die Fixer”. Geniet die tweede hoofstuk! “George, dit lyk of jy vir haar met die standbeeldjie geslaan het,’’ sê ek vir hom terwyl ek na die vrou op die vloer kyk. Die bloed loop die vloer vol en ek moet ’n paar treë terug staan om nie daarin te trap nie. “Sy’t vir my hier rondgeruk,’’ sê George en gryp aan my arm om te wys. “Ek het nie ’n vinger op haar gelê nie. Ek wil net nie seergekry het nie. Wat sal jy gemaak het?’’ “George ek maak nie mense dood nie.’’ Ek kyk deur die huis. “Dis haar huis,’’ sê George. “Sy’t gebel en gesê ek moet haar hier kry, of sy kom tot by my huis en vertel my vrou alles. Toe kom ek maar tot hier.’’ Ek kyk hom vol in die oë. “Het jy hierdie vrou vermoor?’’ “Nee,’’ sê hy maar loop kombuis toe. “Ek en sy het vir ses maande iets aan gehad. Hoekom sal ek haar wil dood hê? “Dis malligheid! Die was ’n ongeluk. Ek lieg nie vir jou nie.’’ Ek waai ’n vinger in sy rigting. “As jy vir my lieg. Ek help nie moordenaars nie.’’ “Cross my heart and hope to die.’’ Hy hou twee vingers in ’n kruis in die lug. “Wie weet jy is hier?’’ “So ver ek weet, niemand.’’ “Bly hier ander mense in die huis?’’ vra ek. “Gaan hier enige vreemde persoon inkom of vir haar kom soek?’’ “Ek dink nie sy bly alleen hier nie,’’ sê George. “Soos ek verstaan het sy en haar man ’n jaar gelede geskei. Hulle het ’n kind. Hoor hy was in die army of iets. Sy sal nie vir my tot hier laat kom het as sy mense verwag het nie.’’ Hy kyk na die lyk en kry rillings. Hy wag vir ’n antwoord. “Ek het nie ’n antwoord vir jou nie,’’ sê ek. Twee weke gelede was ek ook op so ’n toneel. ’n Man raak gewoond daaraan om dooie mense te sien. Iemand wat ’n tyd gelede asem gehaal het. Iemand wat ’n tyd gelede met mense gelag of gepraat het. Dis net iets wat my altyd hoendervleis gee sodra ek op die toneel afkom. Probeer ek altyd koel en kalm bly. Probeer maar net die distance hou, soos ’n undertaker wat met ’n lyk werk. Ek loop versigtig rondom die bloed en probeer om nêrens met my kaal hande te vat nie. Kyk na die foto’s op die TV cabinet en oral in die sitkamer. Sy lag op al die foto’s. Ek kyk weer na George wat met skoolkouse eenkant staan en bibber, maar dis nie eers koud hier binne nie. “Jy moet jou klere aantrek,’’ sê ek. Hy kom hier in en hulle stry, maar hy het nog steeds tyd om sy klere uit te trek. Ek buk en kyk op die vloer rond. George trek sy broek aan. “Het jy êrens gevat?’’ vra ek. “Koffie of tee gedrink?’’ “Sy het my ’n glas juice gegee.’’ Die half-gedrinkte glas staan op die kombuistafel. “Is die jou eerste keer in die huis?’’ vra ek. Hy knik. “Ek en sy het mekaar meestal in hotelkamers ontmoet.’’ “Dink net aan plekke wat jy miskien aan kon gevat het.’’ Ek haal my sel uit. Moet vir Carmen en Elton hier binne kry. Die plek moet skoon gemaak word. Die liggaam moet verwyder word. “Is daar enige manier wat hierdie besigheid kan terug kom na jou toe?’’ vra ek hom. “Ek glo nie so nie.’’ Hy kyk na die liggaam. “Dis so ’n jammerte. Wil nooit gehad het dit moes gebeur nie. “Die Here moet my vergewe.’’ Die klop aan die voordeur laat George skrik. “Dis my mense,’’ sê ek en gaan maak die voordeur oop en laat hulle in. Hulle altwee is in blou oorpakke en skoen-oortreksels. Carmen se hare is in ’n ponytail met haar sonbril in haar hempsak. Elton se trim is vlymskerp, earrings en ’n mond vol goud. “Jis boss,’’ sê hulle gelyk vir my en loop in die huis in. Elton fluit sag. “God have mercy,’’ sê hy en haal sy gereedskap uit sy toksak. Carmen kyk na die lyk en gee my ’n skerp kyk. Hulle begin die sitkamer skoon maak. Ek sê vir hulle ek gaan vir George tot by sy kar loop. “Jy het jouself in ’n helse gemors ingesit,’’ sê ek vir hom en hou sy kar se deur oop. “Gaan aan soos gewoonlik. Jy moet vir niemand vertel wat hier gebeur het nie. “Ons gaan hierdie plek silwerskoon maak. Hou jou kop laag. “Moenie vergeet om my te betaal nie.’’ Hy maak sy oë toe en knik. Ek klap die kar se deur toe. Ek’s terug in die huis. “Ons moet gou maak julle,’’ sê ek. “Hoe gouer ons hier weg kom, hoe beter. Die’s ’n high risk job.’’ “Wat het hier gebeur?’’ vra Carmen. “Hulle het ’n affair gehad. Hulle het baklei en toe stamp hy haar per ongeluk.’’ “Glo jy hom?’’ vra sy. Ek kyk na haar. “Dis wat hy vir my gesê het, ek het nie ’n ander manier om uit te vind of hy die waarheid praat nie.’’ “Miskien is dit die problem,’’ sê sy. “Ek verstaan nie,’’ sê ek. “Hierdie ou bel ons en ons moet nou haastig werk. Ons moet ’n manier kry om seker te maak hy praat die waarheid.’’ “Carmen kan ons weer later praat?’’ vra ek. “Laat ons net vinnig hier klaar maak. Ek weet dis nie die beste job op aarde nie, maar die’s die job wat ons vir onsself gekies het.’’ Elton wil ook iets sê. “Ons praat later julle,’’ sê ek. “Undertakers werk met lyke. Dokters en polisie en nurses werk met lyke. Ons almal doen dieselfde werk. Ons almal word betaal om ’n job te doen. Die enigste verskil is,’’ ek wys ’n vinger na my en hulle, “ons drie word die beste betaal. Ons is nie evil of hou ons besig met duiwels dinge nie. Ons doen ’n werk.’’ Ons werk vinnig maar deeglik met die skoonmakery. Draai die lyk in plastiek en sellotape toe, maar ons maak doodseker om dit met respek te hanteer, soos altyd. Ná ek seker gemaak het alles is mooi skoon gee ek ’n laaste kyk oor alles. Ek maak ’n kruisteken met my regterhand en ons ry. Die volgende stap is die Maitland-begraafplaas. Ons grawe ou grafte oop en dan plaas ons die dooie daarin en gooi die sand weer toe. Ons maak seker dis ’n graf wat nie meer besoek word deur familielede nie. Daarna spuit ons water bo-oor die graf. Twee dae later lui my sel. “Hello,’’ sê ek. “Is dit die Fixer?’’ vra die stem. “Waar kry jy die nommer?’’ “By ’n vriend van ’n vriend,’’ sê die man met geen paniek in sy stem nie. “Waarmee kan ek help?’’ vra ek. “Dis ’n nommer een,’’ sê hy eers dan ná ’n lang huiwering. “Maak gou, want ek het ’n surprise vir jou, jou bastard!’’