Liewe Antie Mona EK HET ’n probleem met my kleinkind se pa wat kom en gaan soos wat hy lus kry. Antie, as die kind iets makeer, dan is hy missing in action. Dan kom hy net as ek en my vrou alreeds planne gemaak het. As die ou dogtertjie siek is, dan kry ’n mens hom nie in die hande nie. Of antwoord hy, dan is daar fout met sy kar. Maar naweke is hy en sy vriende op en af met daardie kar wat dan niks makeer nie. Dit baat nie ons praat met ons dogter hieroor nie. Sy kan, of wil eenvoudig niks verkeerd van hom hoor nie. Hy het al hoeveel keer haar verneuk met ander meisies, maar sy vat hom elke keer terug. Dinge kan mos nie só wil aangaan nie. Ek en my vrou se geld hou nie eens meer in die maand nie soos wat ons in die bresse moet tree as ons kleinkind iets makeer. Moet my nie verkeerd verstaan nie, Antie. Ons is baie lief vir ons kleinkind. Sy is ons bondeltjie vreugde en as ouma en oupa sal ons natuurlik die kleintjie bederf en goed koop. Maar ons is mos nie die ouers van haar nie. Die een wat help voetjies en handjies bysit het, moet ook mos na die party kom. Daar was al baie kere wat ek daai mannetjie wou gebliksem het, dan keer my vrou my. Wat my nog verder die hel in maak, is dat my dogter nou haar werk gelos het. Wie moet nou vir haar kind sorg? Soos wat ek dinge verstaan, het sy die werk gelos, want haar outjie het nie daarvan gehou dat daar so baie mans saam met haar werk nie. Ek hoor dié dinge ook maar so by the way, want my vrou deel nie graag hierdie inligting met my nie. Dit voel of ek my hare uit my kop kan trek. Ons het so baie opgeoffer om ons dogter verder te laat studeer, en nou smyt sy haar lewe so weg. Dit voel baie keer vir my asof die universe besig is om my te straf oor iets wat ek niks van weet nie. Ek het net ’n paar jaar oor voor aftrede en ek kry nou al die idee dat ek nie veel genot gaan hê van die geld wat ek so lank voor gewerk het nie. Hoe kan ek sense ingepraat kry in my dogter se kop, Antie? Moet ek maar vrede daarmee maak dat haar oë nooit oop sal gaan nie? - Teleurgestelde Pa, WhatsApp My liewe mens, daar is niks in die wêreld wat dit wat julle tans deurmaak, oukei maak nie. Julle is die grootouers, nie die primary caregivers nie. Jul job was destyds om jul dogter groot te maak en haar te voorsien van al die geleenthede wat julle kon. Jul job is gedoen. Dit grootmaak van daai pragtige dogtertjie is die responsibility van haar en die ou wat net daar is vir sy mooiweersvriende. Dié kry lekker, want ouma en oupa sal mos spring om goed vir die kind gedoen te kry. Waar het jy dan anyway ook gehoor jy is te sleg om vir jou kind te sorg, maar jy wil hê jou girlfriend moet haar werk los omdat jy inse-cure is? En dan val jul dogter ook nog vir daai demand? A nee a, hulle kry te lekker! Jul dogter kan maar nou ’n adult wees en self ’n kind grootmaak, maar sy is nog onder jul dak. As haar oë dan nie vanself wil oopgaan nie, sal julle haar aan die realities van die lewe moet blootstel. Met sy wat haar werk nou gelos het, raak sy nog ’n ekstra verantwoordelikheid vir julle. Dis tyd dat sy trek na haar boyfriend toe. Hy wou mos gehad het sy moet haar werk los, so hy moet vir haar en hul kind sorg. Hier en daar kan julle nog steeds uithelp as julle sien daardie tweetjies sukkel darem nou te erg en dat die kleinkind daaronder ly. Antie besef dat dit glad nie ’n maklike besluit is om uit te voer nie. Jy mag selfs teenkanting van jou eie vrou kry. Maar waar gaan dinge eindig as julle nie voet neersit en ’n streep trek nie? As jy en jou vrou nie saam ’n plan uitwerk oor hoe julle die situasie gaan aanpak nie, gaan dit later lei tot spanning tussen julle  twee.