DIE Britse swaargewigbokser Anthony Joshua het vandeesweek aanmoediging uit ’n onverwagte oord gekry. Hy probeer op 1 April om sy loopbaan weer op koers te kry wanneer hy teen die Amerikaner Jermaine Franklin in Londen te staan kom. Die wêreldkampioen teen wie Joshua sy laaste twee gevegte verloor het, Oleksandr Usyk van Oekraïne, is die een wat Joshua probeer moed inpraat. Usyk het duidelik ’n sagte plekke vir Joshua. “Hy is ’n goeie bokser en moet net moed hou. Hy moenie neerslagtig voel omdat hy teen my verloor het nie. “Ek glo egter steeds hy het die vermoë om weer die wêreldkampioen te word. “Joshua is ’n baie nice mens en ’n cool bokser,” het Usyk aan Boxing Social gesê. Intussen is Usyk besig om voor te berei vir ’n geveg teen Tyson Fury. Hulle is albei nog onoorwonne. Usyk tart Fury gereeld oor sy belly en sê hy glo hy het reeds die sielkundige oorlog gewen. Hy sê ook hy dink nie Fury is dieselfde mens weg van die kameras nie en hy “sit saggies en huil wanneer hy na romantiese flieks kyk”. Intussen word berig dat die geveg op 29 April sal plaasvind, maar die venue is nog onseker.