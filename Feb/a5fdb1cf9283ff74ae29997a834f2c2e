OUDTSHOORN. – Vaalhuis se mense is raadop en wil hê ’n verlate Hop-huis moet eerder platgestoot word. Hulle sê by die huis broei allerhande soorte euwels uit. Inwoners gaan so ver om te beweer dat by die plek steek kriminele gesteelde goed, asook drugs, weg. Inwoners vertel dat die betrokke huis leeg staan sedert die eienaar getrek het om by familie te gaan bly. Mense reken dat die elemente by die huis kan veroorsaak dat misdaad daar kan uitbroei. Die huis is in ’n vieslike toestand met die vensters, dak deure en alle elektriese drade geplunder is. Vir die laaste jaar het die plek toe begin ontaard in die broeiplek van euwel. Sondag het inwoners weer uitgevaar oor die plek en hulle noem dat hulle al talle pogings aangewend het om in kontak te kom met die familie, asook die munisipaliteit aangaande die huis. Lawaai Inwoners beweer dat misdadigers uit ander gebiede na die huis toe kom, daar kom oornag en ook baie lawaai maak. ’n Gemeenskapsleier, Donovan MacKenzie, sê: “Die plek word gebruik om drugs en gesteelde goed te kom wegsteek. “Ons het al probeer praat met die munisipaliteit en familie, maar daarvan kom dadels. As ons al self ingetree het en met betreders gaan praat, vee hulle hul af aan mens. Dit maak inwoners in die omliggende gebiede bang oor so ’n element in hul midde.” Intussen het raadslid Zoe Tyatya begin reël aan ’n gemeenskapsvergadering oor die kwessie.