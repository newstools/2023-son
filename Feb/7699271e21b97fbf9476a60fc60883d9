MET ’n sege oor Indië in die onlangse Tri Nations-reeks is Suné Luus, kaptein van die Protea-vrouekrieketspan, heel optimisties vir sukses in die World Cup wat Vrydag in Kaapstad begin. Suid-Afrika kom in sy openingswedstryd teen Sri Lanka te staan. Tien van die wêreld se beste spanne sal sake hier uitspook. “Ek is baie opgewonde om deel van hierdie geskiedkundige oomblik vir Suid-Afrikaanse krieket te wees,” het Luus in ’n onderhoud gesê. Luus glo haar span is gereed om die Class of 2023 se eie stukkie geskiedenis te skryf. “Die doelwit vir elke span wat in ’n World Cup meeding is natuurlik om die trofee te wen. Dit is presies dieselfde vir ons. “Hopelik is hierdie jaar ons jaar waar ons deur die halfeindronde kan kom, in daardie eindstryd kan speel en hopelik die trofee in Suid-Afrika kan hou,” het sy heel opgewonde gesê. Luus glo ook haar span se groot wapen is dat hy ’n goed gebalanseerde span is. “Hierdie jaar het ons ’n goeie balans van ervare spelers, sowel as nuwe jongelinge wat deurkom. Dit maak dit vir ons baie opwindend. “Ons het ons uitblinkers soos Marizanne Kapp. Sy is ’n baie goeie T20-speler. So ook Laura Wolvaardt en Chloe Tryon. Dan is daar ook ons blitsbouler Shabnim Ismail en die jongelinge Nadine de Clark en Nonkululeko Mlaba.”