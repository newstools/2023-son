’N NEDERLANDSE vriend merk meer as twee dekades gelede op dit blyk in Suid-Afrika is ons besig met ’n groot paartie. Almal was besig met ’n drankie in die hand. Destyds was dit ’n kompliment vir my! Ons was in ’n vreedsame oorgangsperiode. Die wêreld het ons bewonder omdat ons grootskaalse bloedvergieting voorkom het, kenmerkend in die stryd teen wit baasskap in die Derde Wêreld. Ons het huise gebou met water in, dit geëlektrifiseer, daar was goeie gesondheidsdienste vir almal en ons het skole gebou. Fast forward en die paartie het in een nasionale dronk roes-moes verander, ’n scenario waar die hele land een crime scene geword het. Cele het onlangs die crime scene herbevestig toe hy misdaadsyfers bekend gemaak het. Alkohol speel ’n beduidende rol in misdade soos messtekery, skietery, verkragting en sterftes op ons paaie. Professor Steve Reid, hoof van die direktoraat primêre gesondheid van die Universiteit van Kaapstad, het in onderhoude verduidelik hoe die ban op alkohol gedurende lockdown die druk op trauma-eenhede by hospitale regoor die provinsie verlig het. Daar was ’n afname van tussen 59% tot 69% in trauma-gevalle in die eerste ban op alkohol gedurende lockdown. Trauma het met tussen 39% en 46% afgeneem tydens die tweede ban. Die getuienis is onweerlegbaar. Alkohol is ’n hoofoorsaak van geweld, trauma en baie hartseer. Werkskepping ’n Alkohol-verbod gaan nie werk nie. Wettige drug deal­ers voer aan hulle bydrae tot die ekonomie is indrukwekkend. Die bierbedryf dra ongeveer R71 miljard by tot die bruto binnelandse produk, waarvan R41 miljard belasting is. In Gqeberha dra die bedryf by tot sowat 67% van werkskepping. Volgens die padbestuur-agentskap die RTMC kos dronkbestuur die land jaarliks R18,2 miljard, ongeveer ’n kwart van die bier-merchants se bydrae tot die BBP, of net minder as 50% van hulle belastingbydrae. Padsterftes kos die land sowat R176 miljard, die R18,2 miljard van dronkbestuur ingesluit. Ongeveer 50% van sterftes op ons paaie is voetgangers. ’n Artikel uit 1996, “Injured Pedestrians in Cape Town — The role of alcohol”, geskryf ná ’n nege weke lange studie by die Groote Schuur-hospitaal, sê 321 voetgangers is toe behandel vir seerkry op paaie. Van hulle was 35 wat gesterf het, beskonke. Ongeveer 196 was ernstig beseer. Konserwatief geskat kan hedendaags ten minste 10% van voetganger-sterftes toegeskryf word aan dronk stap. Advertensies Dié sterftes kos die belastingbetaler sowat R8,8 miljard. Die koste van permanente gebreke van slagoffers is uitgesluit. Voeg die vio­lence, death and mayhem wat gepaard gaan met alkohol, die koste-omvang nog onbekend, en die drankbedryf se ekonomiese bydrae lyk nie meer so indrukwekkend nie. Ons kan begin met ’n verbod op advertensies. Frankryk, Noorweë, Rusland, Oekraïne, Mianmar, Sri Lanka en Kenia het al daarmee begin. Henry Saffer sê in sy artikel in die Journal of Health Economics die verbruik in lande met ’n verbod op advertensies vir sterk drank is 16% minder as in lande met geen verbod. ’n Suipery is ongeveer 11% laer in lande met ’n verbod as lande met geen. Drankadvertensies met hulle “mooi” mense in cool settings is misleidend en manipulerend, en skep ’n gevaarlike, verwronge beeld van dronk wees. ’n Verbod is ’n eerste stap na minder bloedvergieting weens alkohol.