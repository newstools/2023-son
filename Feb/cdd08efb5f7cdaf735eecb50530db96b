DIE Proteas se vroue-krieketspan moet nou uithaal en wys! Suid-Afrika se uur van waarheid het aangebreek. Op die spel is ’n plek in die halfeindronde van die T20 World Cup wanneer die Vrouteas vandag teen Bangladesj te staan kom. Suid-Afrika se span speel op Nuweland in een van sy grootste toetse tot dusver in die toernooi in sy laaste Groep 1-wedstryd. Die Suid-Afrikaners is ’n reddingsboei op ’n skinkbord gegee, toe die Kiwi’s Sri Lanka Sondag op Boland Park in die Paarl oortuigend geklop het. Die Kiwi’s het die wedstryd met 102 lopies gewen nadat hulle Sri Lanka vir ’n skamele 60 lopies uitgeboul het. Die voormalige Suid-Afrikaner Bernadine Bezuidenhout (32), Suzie Bates (56) en Amelia Kerr (66) was die kolfhelde van die Nieu-Seelanders. Nou moet Suné Luus (kaptein) en haar span net Bangladesj klop en hoef hulle ook nie bekommerd te wees oor net-run rate en sulke tegniese aspekte nie. Maar Luus-hulle spog met ’n baie beter netto-lopietempo, wat hulle in ’n gunstige posisie plaas om die nasie behoorlik trots te kan maak. Net bloot ’n morale-boosting sege is goed genoeg vir ’n plek in die semi-final van die skouspel. Die Proteas staan tans op twee punte ná drie wedstryde, terwyl die Kiwi’s op vier punte staan. Maar die Kiwi’s het, net soos Australië, reeds hul groepwedstryde afgehandel. Die Aussies staan bo met agt punte en het reeds vir die semi-final gekwalifiseer. Dit is ’n wedstryd wat die Suid-Afrikaners maklik behoort te wen, aangesien Bangladesj hulle drie groepwedstryde in die toernooi verloor het. Die Kiwi’s het Bangladesj met 71 lopies geklop, terwyl Australië met agt paaltjies oor hulle geseëvier het. Sri Lanka, Suid-Afrika se Nemesis in die toernooi, het Bangladesj met 10 paaltjies oorrompel. Maar net soos daar geglo was die Proteas in hul openingswedstryd met Sri Lanka maklik sou kon afreken, kan daar geensins kanse gewaag word nie. Intussen het Engeland reeds vir die semi-final gekwalifiseer, nadat hy boaan die Groep 2-punteleer klaargemaak het. Die twee semi-finals word onderskeidelik Donderdag en Vrydag op Nuweland in Kaapstad beslis, terwyl die final Sondag ook in dieselfde ikoniese stadion in die Moederstad sal plaasvind.