KORT op die hakke van die vrouespan se sukses volg Pacaltsdorp United se B-span se sege oor Sussex C-span om die Suidwestelike Distrikte se Reserweliga-titel. Die manne van Pacaltsdorp het Saterdag in die eindstryd in die Rec-stadion in Oudtshoorn Sussex met vyf lopies in die eindstryd geklop. Dit is die span se tweede sukses nadat sy vrouespan verlede maand die Women’s Promotion T20-titel verower het. United B het eerste gekolf en 102 in 31.4 beurte behaal met Roual de Reuck (30) en Askin Louw (18), wat goeie tellings behaal het. Vir Sussex het Jonathan Blom (3/8), Josua Rossouw (2/13) en Bradley Fillies (2/26) goed geboul. Maar dit was Pacaltsdorp se boulers, De Reuck (5/28) en Francois Swart (2/13), wat goed op dreef was om Sussex tot 97 te kon beperk. Intussen is die klub se eerste span in ’n gunstige posisie om die streek se Premierliga-titel te beklink. Die Pacaltsdorpers is ná 10 wedstryde steeds onoorwonne en moet as die gunsteling beskou word om die titel van Knysna Cavaliers weg te wrokkel. United staan loshande boaan die punteleer met 47 punte. Dit nadat hy Saterdag Harlequins Forces in Oudtshoorn met 189 lopies geklop het. Matthew Thorne (74), Franco Geldenhuys (48) en Shane Smith (25*) was die kolwers wat vir United uitgeblink het. Pacaltsdorp het 257/8 aangeteken en Harlequins almal vir ’n skamele 68 uitgeboul. Douglas Baartman (2/6), Ricardo Majolla (2/15) en Liyabona Malife (2/22) was United te beste boulers. Union Stars het ook hul stem dik gemaak deur Sussex met agt paaltjies te klop en is nou tweede.