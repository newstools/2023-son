HIER kom ’n ding! Haal jou sompomp uit en doen die somme terwyl jy die wedstryd vandag tussen die Pretoria Capitals en die Paarl Royals kyk. Die sompomp, eerder as die direkte uitslag, kan straks bepaal of die Royals in Gauteng moet aanbly om teen die Joburg Super Kings of die Capitals in die semifinal te speel. Die Capitals, ongeag die uitslag, het reeds vir ’n tuissemi gekwalifiseer. Vir die sterbelaaide Royals-span is daar baie op die spel. Dit is eintlik teleurstellend dat die Royals om oorlewing veg omdat die span van JP Duminy (coach) uit van die wêreld se beste spelers bestaan. Toegegee, die stryd teen die Joburg Super Kings, wat weens reën afgelas is, het ook nie hul veldtog enigsins goed gedoen nie. Dit was ’n reuse-terugslag in hul stryd om onder die top-vier spanne in die kompetisie te kon eindig. Soos sake staan, gaan die net run rate die Royals se lot bepaal sou hulle nie die wedstryd wen nie. Die Royals is wel onder die vier top-spanne. Maar dit is geen waarborg dat hy daar gaan bly nie. Die realiteit is: Sou die Royals met meer as 50 lopies verloor, sal dit hul net run rate beïnvloed. Tans is die Eastern Cape Sunrisers, die Royals en die Durban Super Giants op 19 punte elk met die net run rate en bonuspunte wat hulle skei. Fokus Die Giants en die Sunrisers het reeds hul liga-verpligtinge van 10 wedstryde voltooi. Die Wes-Kaapse ander span, die MI Cape Town, het reeds hul fokus op volgende jaar se kompetisie begin. Dit nadat hulle uit die wedloop om ’n plek in die semi’s geskop is. Intussen het die organiseerders aangekondig daar sal aan die einde van die toernooi talle toekennings gemaak word. ’n Speler van die toernooi-, beste kolwer- en bouler-pryse sal uitgedeel word. Daar gaan ook ’n Rising Star-, en Spirit of Cricket team-toekenning gemaak word. Slegs spelers onder die ouderdom van 25 sal in aanmerking kan kom vir die Rising Star-toekennings. Die groot gunsteling om met die kolwerprys weg te loop, is Faf du Plessis, wat tot dusver 369 lopies aangeteken het, met die Super Giants se Heinrich Klaasen op 363 ook in die mix. Die Capitals se Anrich Nortjé is tans bo-aan die boulers se ranglys met 15 paaltjies.