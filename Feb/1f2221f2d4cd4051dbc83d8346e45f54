JODY Pietersen is ’n ware inspirasie vir baie jong mense van sy ouderdom — al is hy maar net 18 jaar oud. Die talentvolle gospelmusikant van Delft op die Kaapse Vlakte staan vas in sy geloof, en met God aan sy sy word die onmoontlike moontlik. In ’n gesprek met Son verduidelik die sanger dat hy sy gawe reeds op ’n jong ouderdom ontdek het. “Ek was altyd die een wat by konserte of sangkompetisies betrokke geraak het en mettertyd het my selfvertroue net gegroei,” sê hy. In hierdie tyd het hy baie sekulêre musiek gesing, maar sê dat hy altyd gevoel het dat hy iets mis. “Ek het nooit fulfilling gekry nie, ek sou opkyk na mense soos John Legend en hulle songs sing, maar diep binne my het dit nooit regtig my gees geroer soos wat gospel doen nie.” Jody vertel dat hy op die ouderdom van 13 die Faith Life Family-kerk besoek het en sedertdien nooit teruggekyk het nie. Dit was hier waar hy ’n ontmoeting met sy verlosser gehad het en Christus in sy lewe aangeneem het. Deel van wat hom na hierdie pad gelei het, was sy enkelma wat baie opgeoffer het om hom en sy suster groot te maak. “Om in Delft groot te word is nogal moeilik. Daar is natuurlik baie negatiewe dinge wat in ons community gebeur, maar my ma wou dit nooit vir ons hê nie. “Sy het haar bes probeer om my groot te maak om iets in die lewe te word,” sê hy. Hy sê daar was ’n paar uitdagings wat saam met sy Christelike reis gekom het. “As ’n youngster is jy bang dat jy sal uitmis op die dinge wat jou vriende doen en dat jy different behandel sal word, maar ek het besef dat dit oukei is. “Jy kan jouself steeds in Christus geniet, jy hoef nie te doen wat die wêreld doen om in te pas nie, jy kan steeds op musiek dans en fun hê.” Deesdae dien Jody as die worship-leier by die einste kerk waar hy sy lewe vir Christus gegee het. Sy stemtoon is soos dié van ’n engel, en dit het hom gelei om viral te gaan toe hy, Abigail Abrahams en Malique Rudolph verlede jaar “The Prayer” op SABC3 se Expresso gesing het. Die video het duisende views gehad. Onlangs het een van sy lewenslange drome waar geword toe hy die geleentheid gekry het om in kykNET se Koortjies met Jonathan Rubain op te tree. Die episode word hierdie Sondag om 18:00 op kykNET se kanaal 145 uitgesaai.