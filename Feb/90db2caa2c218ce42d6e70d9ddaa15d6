BINNEKORT ruk ons op na Hanover Street in GrandWest en maak stem dik teen geweld teen vroue en kids. Getroue Sonlanders is nou al wys van Son se Diva vir ‘n Dag, wat laas jaar by die spogwynplaas Kronenberg gehou is. Dié keer gaan ons selfs meer doen om die divas ’n lekker tyd te gee. Die event word gehou om die lig te skyn op ’n pandemie in ons gemeenskappe - geslagsgeweld teen vroue en kinders. Sluit aan by die GBV-beweging op 17 Maart en skree saam met ons: “Genoeg is genoeg!” Dit is tyd dat ons opstaan en iets doen om vroue en kinders in ons gemeenskappe te beskerm. Daagliks dek Son stories van vroue of kinders wat mishandel word, en ongelukkig word daar baie min gedoen om die weerlose vroue en kinders te help. Met Son se Diva 2.0 spreek ons die kwessie met musiek aan. Deel van die line-up is die Divas Karin Kortje en Salome, met Chad Chitter a.k.a. DJ Skouers as MC. Daar gaan ook ander spesiale gasoptredes en ’n paar bekende DJ’s wees om vir jou die beste musiek te bring. Seating booths is beskikbaar vir groepe van 10 teen R500. Jy sal ‘n gratis bottel gin of vodka ontvang. Gaste kan ook hul eie platters na die event bring. Kaartjies vir die event is vanaf 1 Maart teen R175 beskikbaar en kan gekoop word by Webtickets. ‘n Deel van die opbrengs gee Son terug aan Safe Haven, ’n veilige hawe vir GBV-slagoffers. Son wil hê elke gas moet een toiletry-item saambring wat geskenk sal word. Pryse sal weggegee en ’n raffle sal gehou word. Vir meer inligting bel Shanique Feder by 021 406 4609.