DIE jongman wat na bewering sy tante, landdros Romay van Rooyen, vermoor het, se saak sal na verwagting na die Kaapse hooggeregshof geskuif word. Cassidy Hartzenberg het Donderdag in die Simonstad-landdroshof verskyn, waar die staat sy volle klagstaat voorgelê het. Luidens dié hofdokumente is Van Rooyen deur Hartzenberg in die Marina da Gama-woonbuurt naby Muizenberg geslaan en gewurg totdat sy gesterf het. Die staat voer verder aan dat Hartzenberg iemand gevra het om hom ’n lift te gee vanuit Mitchells Plain na Van Rooyen se huis. Staatsgetuie Die betrokke driver, wat na verwagting ’n staatsgetuie sal wees, het Hartzenberg op die dag van die moord, 9 September ver­lede jaar, naby Van Rooyen se huis afgelaai en gesien hoe hy na die oorledene se huis stap. Dis verder die staat se saak dat ’n rusie binne Van Rooyen se huis ontstaan het tussen haar en Hartzenberg. Hy het sy antie na be­wering aangerand en toe vir die dood agtergelaat. Die staat voer verder aan dat Hartzenberg ook Van Rooyen van kontant en haar Toyota Rav 4 beroof het. Die 18-jarige Hartzenberg staan dus tereg op moord met voorbedagte rade en roof met verswarende omstandighede.