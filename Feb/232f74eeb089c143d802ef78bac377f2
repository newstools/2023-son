DIT is ongelooflik hoe twee plaaswerkergesinne die “high en mighty Eskom” onder die gat geskop het. Dié twee gesinne op Gamka het mense verstom gelaat oor hoe hulle sonkrag inspan om in hulle behoeftes te voorsien in die afwesigheid van Eskom op die plaas. Die twee groot sonpanele wat buite hulle huise op die erf aangebring is, trek dadelik aandag. Keisha Piedt verduidelik die proses van sonpanele, controller, inverter en batterye asof dit alledaagse taalgebruik is nadat hulle eers ’n generator moes gebruik het. “Ons het die panele by iemand gekry vir wie ’n familielid gewerk het. “Daar staan die sonpanele. Hier loop ’n kragdraad onder deur die grond na die controller toe. Dan gaan die draad by ’n inverter in. Daarvandaan is dit gekoppel aan twee groot batterye. So, hoe groter jou batterye, hoe sterker en langer kan jy sonkrag gebruik.” Gasstoof Volgens Keisha het hulle genoeg krag vir ligte, TV en selfs ’n klein kampeeryskas wat in hulle behoeftes voorsien. Hulle maak nog gebruik van ’n gasstoof ook, maar vir Eskom het hulle die rug gedraai. Ook die bure, die gesin Claassen, het vir hulle sonpanele van R2 500 aangeskaf. Nou het hulle ook saans ligte wat brand en hulle kan TV kyk wanneer ander load shedding het. Leon Loff staan spoggerig langs hulle solar panels en vertel: “Dis magic, dié. Ons vang net die son se krag op. “Die son skyn mos elke dag op die plaas. Dit gee ons genoeg krag vir ligte, TV en selfs ketel kook!”