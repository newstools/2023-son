HI, SONLANDERS! Die speurder Rich Fortuin begin vermoed daar is ’n verband tussen Joan Vicks en Waanie die gangster. Hy vra ’n kollega om alle vorige sake teen Waanie te bekyk. Rich besluit ook om ’n huis te gaan besoek waar Waanie jare gelede ’n moord gepleeg en ook daai saak getol het. Maar soos wat hy die cop shop verlaat, is hy onbewus daarvan dat die einste misterieuse Joan Vicks hom tans buite sit en dophou. Geniet nou hoofstuk 5 van ELDRIDGE JASON se “Joan Vicks”. RICH Fortuin staar lank na die prentjie voor hom. Die huis is verwaarloos en dit is duidelik dat daar nie mense woon nie. Hy klim traag uit die kar en wonder ’n oomblik of dit even die moeite werd sal wees om aan die deur te gaan klop. Die prentjie voor hom is in skrille kontras met toe hy jare gelede hier was. Destyds was hy maar nog ’n groentjie in die polisiediens. Hierdie was sy eerste groot saak. ’n Skieter het ’n oordosis trigger-happiness ingehad en wild in die straat geskiet. ’n Tweeling — hy onthou net hulle name was Jade en Khayde — het albei kopskote in die skietery opgedoen. Die toneel het daai dag gewemel van mense. Selfs die media het soos aasvoëls hier toegesak. Daar was flitsende kameras net waar jy gekyk het. Die volgende dag het sy gesig die hele land se koerante vol gepronk. Dit het hom nogals goed laat voel. Maar toe daar nie ’n arrestasie gou genoeg na inwoners se sin was nie, het daai einste foto van hom weer in koerante gepryk en is hy daarvan beskuldig dat hy voete sleep en die familie se smart uitrek. Hy wou so graag sy kant in die koerante stel, maar protokol verhinder hom om direk met die media te praat. Dit was nie asof dit moeilik was om die skieter op te spoor nie. Almal het geweet dis Waanie, maar niemand was bereid om in ’n hof te getuig nie. Waanie het ’n skrikbewind soos min hier gevoer. Hy het vinnig deur die gangster ranks beweeg as iemand wat eers skiet en dalk later vrae sal vra. Die SK was op sy case. Die media was op sy case, maar niemand wou verstaan dat hy niks kan doen as niemand na vore wil kom en hand bysit om Waanie tronk toe te pos nie. Rich wip van die skrik toe iemand langs hom begin praat. Hy was so meegevoer deur sy gedagtes dat hy die ou vroutjie nie eens op­gemerk het toe sy nader stap nie. “Wil jy dié huis koop?” vra die gryskopvroutjie in ’n krakerige stem. “Ek sal nie as ek jy is nie. “Hierdie is ’n bad luck-huis. Shame, dis was nie weer dieselfde nadat daai twins met die fancy name hier doodgeskiet is nie. “Ek onthou dit nog goed. My oorle’ man het nog daai tyd geleef. Hy was baie lief vir jol, jy sien, maar hy het goed vir my gesorg. “Behalwe daai tyd toe hy my vuilsie—” “So, Antie bly al lank hier?” val Rich haar in die rede. Hy kan sien sy is uitgehonger vir gesels, maar hy wil nie die prentjie van ’n ou vrou en ’n STI in sy mind laat posvat nie. “My hele lewe lank al,” antwoord sy. “Ek is Sylvia, maar almal ken my as Sylvi. “Ek was mos eers ’n onderwyser, maar toe Albertus, my man, met sy streke begin, toe los ek sommer die skool. “Ek het toe maar altyd na die straat se kinders gekyk, you know.” “Wat het van die huismense geword?” vra Rich en knik in die rigting van die verwaarloosde huis. “Ek onthou daar was nog die ma, en nog ’n ouer kind wat ek nooit te siene gekry het nie.” Sylvi bly lank stil, so asof sy eers die spinnerakke van haar geheue moet vee. “Ná die dood van haar kinders het Mavis eenvoudig haar lus vir die lewe verloor. “Maar snaaks genoeg nie haar lus vir mans nie, want die karre het elke aand nog steeds voor haar deur kom optrek. “Ek het baie kere gewonder of sy nie dalk ’n rep vir Avroy Shlain of ’n ding was nie, maar dit was dan net mans wat hier saans kom optrek het. Maar vandag se mans is ook mos sulke metro-skepsels, soos wat die jongmense sê.” “So, sy het toe getrek?” vra Rich. Hy probeer sy bes om geduldig te bly, maar antie Sylvi en haar langdradigheid beproef sy geduld. Antie Sylvi lyk glad nie hêppie om so kortgeknip te word nie. “Julle jongmense van vandag bly so haastig. “Als moet nóú gedoen word, maar dis juis in dié haas dat julle soveel foute maak. “Maar om jou vraag te beantwoord: Ja. Mavis het getrek. Glo die liefde van haar lewe ontmoet en saam met haar meisiekind weggetrek. “Shame, dit is nie aldag dat ’n mens ’n man kry wat bereid is om ’n ander man se kind groot te maak nie. “Selfs nie ’n kind soos Debbie nie. ’n Wilde rabbedoe as daar nou een was. “Een-een so uit die boeke van Sodom en Gomorra met dié dat sy mos in ander meisies belang gestel het.” Dié stukkie nuus vang Rich Fortuin heeltemal onkant. Hy wat Rich is, glo nie aan toeval nie. Die universe het nie tyd vir jokes maak nie. Wat is die kanse dat ... “Ek hoor sy het sommer daai ander man se van ook aangeneem,” gaan antie Sylvi voort. “Snyman, Snyers ... so iets. Ek onthou nou nie meer so lekker nie.” “Snyders?” vra Rich en voel hoe sy hart wild aan die klop gaan. “Ditsem!” antwoord antie Sylvi. “Ken jy haar dan?” Rich sug. “Ek wens ek kon sê nee, maar ongelukkig nie onder die gewenste omstandighede nie,” antwoord hy dan. Antie Sylvi lyk asof sy so 100 jaar se praat in haar oor het voor dat haar battery pap raak, maar Rich is meteens haastig. Hy groet beleefd en eerbiedig — net soos wat sy ouers hom grootgemaak het en maak hom uit die voete voordat antie Sylvi nog verder kan praat. Terug in die kar staar hy lank voor hom uit. Daar bestaan by hom geen twyfel nie dat sy kollega Debbie Snyders en die Debbie wat in die huis oorkant die pad grootgeword het, een en dieselfde mens is. Maar hoekom nooit hierdie nuus met hom deel nie? Hoekom nooit praat oor hoe Waanie haar lewe op sy kop gegooi het nie? Tensy ... Rich sit penorent. Hy merk met verwondering op hoe sy hande liggies begin bewe. In sy gesprek met Joan Vicks het hy agtergekom dat haar battle met Waanie persoonlik van aard is. Dat sy op ’n mission is oor ’n wrong wat Waanie haar aangedoen het. So, kan dit wees dat sy kollega Debbie Snyders en Joan Vicks een en dieselfde persoon is? Come to think of it, Debbie was conveniently nooit in die omtes wanneer Joan Vicks hom gebel het nie. Rich voel hoe die sweet hom aftap. Dit is ’n lelike storie dié. Een wat hy met groot versigtigheid sal moet aanpak ...