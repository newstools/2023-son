’N FEES van rugby is op die spyskaart vir dié naweek wanneer die gewilde Community 10’s-toernooi weer op City Park in Athlone aangebied gaan word. Die toernooi, wat in 2018 deur die gasheerklub, Hamediehs, op die been gebring is, vorm ’n integrale deel van talle van die gemeenskap-klubs se voorseisoense voorbereiding. Mogammad Adams, die toernooi-direkteur, het gister aan Son bevestig dat 15 klubs se senior en junior-spanne môre en Sondag onderskeidelik in aksie gaan wees. “Daar is gewoonlik 16 klubs wat sake uitspook. “Violets het ongelukkig van die toernooi onttrek. Om daarvoor op te maak het ons dus besluit om ’n tweede span in te skryf. Dit beteken dat Hamediehs twee spanne gaan hê,” het Adams verduidelik. “Die 10’s is ons manier om terug te gee aan die gemeenskap aangesien ons weet dat die sukses van rugbyklubs afhang van die ondersteuning wat hulle van hul gemeenskappe kry. “Ons het klubs van regoor die Wes-Kaap genooi om deel te neem. Vanjaar gaan die toernooi oor twee dae duur om ook die juniors in te sluit. Die juniors gaan die geleentheid kry om Sondag aan die kompetisie deel te neem. “Dit sal die eerste keer wees dat juniors aan ’n 10’s-kompetisie gaan deelneem. “Ons sien uit daarna om te sien wie later in sy lewe ’n groot naam gaan word. Ons is vol vertroue dat dit ’n naweek van groot pret vir oud en jonk wees,” het Adams belowe Kampioen Adams sê die kompetisie is gegrond op vyf sleutelbeginsels waarop die klub gebou is: eerlikheid, gehoorsaamheid, vrygewigheid, deursettingsvermoë en vergifnis. Tygerberg is die huidige kampioen van die Community 10’s. Die Tiere is ook einde verlede jaar as die kampioen van die Westelike Provinsie-Rugbyunie se Score 7’s-toernooi gekroon. Al die deelnemende spanne, wat in groepe van vier ingedeel gaan word, gaan alles in die stryd werp om die span van Ravensmead te onttroon. In Groep A gaan Primrose, Rangers, Young Ideas en Rocklands mekaar aandurf. Valsbaai, Hamediehs, Gardens en Progress gaan sake in Groep B uitspook. Uni-Mil, Blue Jets, Callies en Sir Lowrians is in Groep C, terwyl Tygerberg, Hamediehs, Manenberg Rangers en Excelsior in Groep D swaarde gaan kruis. Kaartjies kos R20 vir volwassenes en R10 vir kinders onder 16 jaar. Ingang vir motors is R20.