Liewe Antie Mona EK EN ’n man het drie jaar lank uitgegaan. Ons verhouding het in Junie 2022 geëindig. Hy het ’n kind van 7 jaar oud wat ek aanvaar het, terwyl ek nog nie kinders van my eie gehad het nie. Antie, hy het my sommer op Facebook en WhatsApp geblok, sonder enige verduideliking. As ek hom stalk op my vriendinne se selfone, dan sien ek hom met ’n ander meisie. Dan bederf hy haar en treat haar met respek — dinge wat hy nooit vir my gedoen het nie. Ek het gedog ek het hom vir ewig verloor en het toe aanbeweeg met iemand anders. Vroeg in hierdie maand nadat hy my vyf maande lank geblok het, stuur hy uit die bloute vir my ’n boodskap. Antie, hy vra my toe vir ’n tweede kans. Maar ek het onlangs uitgevind ek is swanger van die outjie wat ek ná hom ontmoet het. Ek het hierdie eerste ou van my swangerskap vertel en toe blok hy my weer. Kan Antie dalk vir my sê of hy oor my is en of hy weer kontak met my sal maak? — Anoniem, WhatsApp Liefie, Antie wil nou nie nasty wees nie, maar het load shedding dalk gemaak dat daar iets giftigs in jou drinkwater beland het? Want in die naam van onse goeie Heer, hoe kan jy nog enigsins worry wat deur hierdie jong se mind gaan? Vyf maande lank het hy jou geblok. Hy het jou sonder enige verduideliking uit sy lewe gesny en het, soos jy uitgevind het, lekker lovey-dovey gespeel met ’n ander girl. En nou wonder jy of hy oor jou is? Nou pla dit jou of hy jou weer gaan kontak? Hierdie jong is na alle waarskynlikheid in ’n verhouding met die ander meisie. Wie weet, dalk is sy nog sy kind se ma met wie hy nooit opgebreek het nie. Dit beteken in die tyd dat julle ’n couple was, was jy eintlik die side-chick. Hy was nou weer lus vir bietjie stout wees in sy verhouding, toe kry hy weer gedagte van jou. Maar hy het nie rekening gehou met die feit dat jy aanbeweeg het nie, nog minder dat jy swanger van iemand anders kan wees. En noudat hy dít weet, blok hy jou weer. So, jy kan maar nou relax, want jy gaan vir die volgende paar jaar nie van hom hoor nie. Hy is te bang dat jy hom gaan vra vir kiembie-geld vir ’n ander man se kind. Eers wanneer jou kind ’n lekker ouderdom is, gaan hy weer uit die woodworks spring met ’n soppy storie van hom wat jou so mis. Die crux van die matter is dat jou situasie verander het. Daar is ’n baby op pad op wie jy nou behoort te fokus. Met alle reg het jy aanbeweeg toe hierdie ou jou so ’n dirty getrek het. So, die vraag is nou eintlik of jy darem iets vir jou baby se daddy voel. Antie kry die idee as daai liegbek nou vir jou moet sê hy aanvaar jou met jou swanger boepie en al, jy jou baby daddy net so sal los. En vir wat? Vir ’n jong wat jou belieg en nooit gerespekteer het nie? Vir ’n ou wat duidelik altyd net agter een ding aan was? Jou lewe gaan nou onherroeplik verander. ’n Groot responsibility wag op jou. Jy sal ’n kind moet grootmaak. ’n Kind wie se naam jy nie Sassa of Grant kan gee nie. Hierdie is nou nie die tyd om te wonder of iemand wat anyway nooit jou liefde werd was nie, al oor jou is nie. Dis tog so duidelik soos ’n load shedding-skedule dat hierdie jong jou maar net geplay het. So, asseblief, Antie vra jou mooi. As jy gedink het jy is mature genoeg om unprotected seks te hê en daardeur ’n baba te verwek, behoort jy mature genoeg te wees om te besef dat hierdie man ’n verraderlike liegbek-joller is. Moenie verder jou brein breek oor hierdie jong nie. Jy sal nou elke druppeltjie verstand moet inspan om te dink oor hoe jy en die ander outjie gaan sorg vir ’n baba, want as jy altyd gedink het mense lieg as hulle sê kind grootmaak is duur, gaan jy nou besef hoeveel die grootmaak van ’n kind  uit jou uit kan vat.