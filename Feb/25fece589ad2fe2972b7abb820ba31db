SOOS in die lewe van die Rockets se main man, was musiek ook die hoogtepunt op sy begrafnisdiens. Gerald Watt (69), beter bekend as Jerry die Rocketman, is Saterdag ’n laaste keer gegroet deur sy bedroefde familie, die Bonteheuwel-gemeenskap en ’n aantal plaaslike sangers in die Corpus Christi-kerk in Panaroma. ’n Besigtiging het ook voor sy begrafnisdiens by die musieklegende se huis in Bonteheuwel plaasgevind. Angus Mckenzie, raadslid van Bonteheuwel, en Patricia de Lille, minister van Openbare Werke, was onder die politici wat Watt se begrafnisdiens bygewoon het. Onder Watt se vriende in die bedryf het Karin Kortje, Alistair Izobell, Cedwyn Joel, Ameen Levy en Billy Paulsen die laaste eer kom betoon aan ’n man wat ’n betekenisvolle bydrae tot die musiekbedryf in Suid-Afrika gemaak het. Watt, wat langer as vyf dekades die lewe van duisende deur sy musiek geraak het, se dogter, Erin, het die begrafnisdiens snikkend begin met ’n gedig aan haar pa. McKenzie het namens die familie hulde gebring aan Watt en aan begrafnisgangers vertel hoe die Rocketman ’n rolmodel geword het vir die minderbevoorregtes, wat ’n loopbaan uit musiek wou maak. “Jerry het Bonteheuwel oor die wêreld heen geneem en groot internasionale sterre na Bonteheuwel gebring. “Ten spyte van die sosiale euwels en armoede wat Bonteheuwel ervaar, soos baie ander gemeenskappe, is dit ook gevul met hoop en voorspoed en Jerry was deel van daardie hoop. “Hy het met sy musiek die harte, gedagtes en lewe van duisende geraak. “Op sesjarige ouderdom het Jerry geleer kitaar speel en as tiener het hy by die Fantastics aangesluit. “In 1971, toe sluit hy aan by die Rockets en die res is geskiedenis,” het McKenzie gesê. Levy, wat langer as drie dekades saam met Watt gewerk het, het hartroerend vertel hoe oor Watt se talent uit verskillende hoeke van die wêreld gepraat is. Levy sê ten spyte van die groot suksesse wat Watt in sy lewe beleef het, was hy die toonbeeld van nederigheid en hy het almal met wie hy in aanraking gekom het, aangeraak met sy passie vir sing en kitaar speel. Verlede jaar is ’n kwaadaardige gewas uit die Rocket­man verwyder in ’n operasie van langer as 15 uur, en dokters het toe reeds gesê dat die gewas ’n 50%-kans het om terug te groei. Teen die einde van verlede jaar het die Rocketman weer begin siek raak en op 9 Februarie gesterf. Sy dood word beskryf as ’n verlies vir die musiek­industrie in Suid-Afrika, maar ook as ’n oomblik van reflektering oor die vindingryke lewe en loopbaan van Watt. Konserte Izobell, Joel, Kortje, Paulsen, Devanish Hendricks en Manuel Losper het almal musieknommers gelewer. Joel vertel hy was nog baie onlangs by Watt en kon sien dat die Rocketman tevrede met sy gesondheidstoestand was. ’n Slideshow is ook aan begrafnisgangers vertoon met herinneringe van Watt met sy ses kinders, sy eerste en tweede vrou, die Fantastics, Watt se eerste sanggroep, en honderde toere en konserte van die Rockets. Die Rocketman se bejaarde moeder kon nie haar trane keer gedurende die slideshow nie, en tussendeur het ’n glimlag verskeie kere sigbaar geword, so tussen die trane oor die herinneringe van haar geliefde seun se vol lewe.