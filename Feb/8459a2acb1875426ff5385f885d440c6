GOD is ’n God van ’n tweede kanse en Nathali Rayners leef Sy guns uit. Daar is op 2-jarige ouderdom regterhemiplegie (verlamming aan die regterkant) by dié 38-jarige gediagnoseer. Nathali vertel: “Ek was baie siek en die dokter het getwyfel. Ek is selfs gesê ek sal nie gesond word nie.” Sy was in en uit die hospitaal, wat haar tweede huis geword het. “As ek ’n aanval gekry het, het my ma hospitaal toe gejaag.” Dít en die negatiewe woorde wat sy dikwels toegesnou is, het haar egter nie ondergekry nie. Dit het haar ook nie teruggehou om te bereik wat sy vandag is nie. Nathali was by die Agape Skool vir Leerders met Spesiale Behoeftes voor sy aan Northlink gematrikuleer het. Ná skool het sy by ’n klerewinkel begin werk, voordat sy tussen 2018 en 2022 ’n learnership gedoen het. Nathali is ook ’n slagoffer van verkragting. Oorwinnaar Sy verduidelik: “Toe dit gebeur het, het ek die Here gevra waarom en wat ek gedoen het. “Toe eendag sit ek in my kamer en bid, en dis toe die Here die lied ‘More of You’ op my hart kom lê het, wat op my album is wat in Maart 2021 uitgereik is.” Nathali voeg by: “Die lied het my gehelp om die verkragting te verwerk, en vandag kan ek getuig dat dit net die genade van God is wat my deurgedra het. “Die Here het my gewys ek is nie alleen nie, maar Hy is saam met my in die stryd, en vandag kan ek sê ek is meer as ’n oorwinnaar.” Die jong vrou het ervaar wat God is liefde beteken. Vandag is Nathali op geen medikasie nie en sy werk aan haar nuwe album. Sy is ook ’n radio- omroeper by ’n gemeenskapsradiostasie. “My motivering aan ander is dat jou omstandighede jou nie definieer nie, maar dat jy bo dit kan uitstyg en ’n sukses van jouself maak.”