INDIEN daar voor verlede week se Indoor Hockey World Cup enige twyfel was oor die vermoëns van die jong Mustapha Cassiem, sal dit nou alles iets van die verlede wees. Want, soos dikwels die afgelope paar seisoene, het dié boorling van Mitchells Plain weer betower in die geselskap van die wêreld se beste spelers. En dit is nie aldag dat ’n speler in twee World Cups vereer word vir sy uitstekende spel nie. Cassiem is ’n maand weg van sy 21ste verjaardag, maar word reeds gesien as ’n legende in Suid-Afrikaanse hokkie. Dié speler het verlede maand in Indië geskitter en is as die Best Young Player of the Tournament gekroon. En dit in ’n SA span wat in die elfde posisie klaargemaak het in die Outdoor World Cup. In verlede week se Indoor World Cup in Pretoria was daar weer geen keer aan dié Suid-Afrikaanse ster nie. Suid-Afrika het vir die eerste keer ooit die kwarteindronde van dié toernooi gehaal en uiteindelik in die sesde plek klaargemaak. Ook dít was die Reënboognasie se beste vertoning ooit in ’n World Cup. Mustapha Cassiem en sy broer, Dayaan, is tans twee van die beste spelers in Suid-Afrika. Vorentoe Die 24-jarige Dayaan is ook kaptein van die Suid-Afrikaanse Outdoor team. Dié twee gaan beslis nog dieper spore in plaaslike, sowel as internasionale hokkie, trap. Die pas afgelope World Cup in Pretoria het gewys dat Suid-Afrika beslis vorentoe een van die spanne is wat dopgehou sal moet word. Die SA vrouespan het vir die eerste keer ooit die halfeindronde van ’n World Cup gehaal. Ongelukkig het die span in die semi teen die uiteindelike kampioen, Nederland, vasgeval. Die SA vroue het uiteindelik in die vierde plek geëindig. Die kaptein, Jess O’Connor, het haar span uitstekend gelei, met die goalkeeper, Cheree Greyvenstein, wat ook skitterend op dreef was. Die span is nog jonk en het n goeie toekoms wat voorlê.