PRES. Cyril Ramaphosa is nie ’n babysitter nie. Só het die IVP se Mkhuleko Hlengwa op die tweede dag van die debat op die staatsrede gesê. Hy het ’n beroep op Ramaphosa gedoen om op te hou om ministers wat misluk te beskerm deur hul departemente onder die presidensie te plaas. “Moenie vir hulle babysit nie. Jy is nie hulle nanny nie. Fire hulle. Mr President, jy is besig om jouself te ooreis, terwyl jou ministers by die huis sit en niks doen nie.” Die leier van die ACDP, eerw. Kenneth Meshoe, sê weer dit is ’n jammerte om te sien hoe Eskom wat eens die beste was nou sukkel. Hy sê dit is onnodig om ’n minister van elektrisiteit te hê om die kwessies by Eskom op te los. Meshoe sê die regte bestuurder vir die kragverskaffer moet aangestel word en die nodige support gegee word - ongeag sy of haar ras. Andrew Whitfield van die DA sê Suid-Afrikaners is nou minder veiliger as voor Ramaphosa se verkiesing. Volgens Whitfield moes Ramaphosa ook lankal die polisieminister Bheki Cele afgedank het, want dis vir almal duidelik om te sien dat Cele in sy taak misluk het. Whitfield sê sedert Ramaphosa president geword het, het die moordsyfer met 20% toegeneem, en kontakmisdaad met 13%. Die minister van menslike nedersetting, Mmamoloko Kubayi, het tydens haar toespraak vir Whitfield aangeraai om te erken dat honderde polisiestudente onlangs die SAPD gejoin het. “Dit sal ook help om die einste misdaad waaroor hy moan te bekamp.” Kubayi voeg by haar departement het verskeie behuisingsprojekte landwyd - selfs in die Kaap. “Een daarvan is ’n projek in Maitland waarby sowat 200 gesinne sal baat vind. Dit is nie ’n Stad Kaapstad projek nie, dit is ’n nasionale projek.” Die minister van maatskaplike ontwikkeling, Lindiwe Zulu, sê sy is een van die LP’s wat aan “politieke gimmicks” deelgeneem het. “Ek doen dit nie meer nie, want ek het agtergekom dat Suid-Afrikaners soek net oplossings. Suid-Afrikaners wil weet hoe gaan die regering deal met load shedding en met die waterprobleme.”