SY HET as kind baie skaam en teruggetrokke grootgeword, maar vandag is sy die een wat almal se stories vertel deur haar liefde vir toneelspel. Robyn September kom al ’n ver pad, en met die regte mense in haar hoek gaan sy hierdie pad nog verder stap. Dié 23-jarige is te sien in die gewilde kykNET-telenovelle Arendsvlei. Hierin speel sy die rol van Anna Conradie, die Hoërskool Arends­vlei se nuutste hoofmeisie. “Sy is baie slim, baie witty en haat dit om verkeerd te wees. Ek dink Anna gaan ’n teacher’s pet wees. Sy’s baie determined en goal-driven,” sê Robyn. Verder sê sy dat hierdie rol vir haar as ’n full circle kom aangesien sy self ’n hoofmeisie op skool was. Robyn is oorspronklik van die Kaap, maar het later saam met haar gesin na Heidelberg verhuis. Sy beskryf haarself as ’n skaam meisie wat nooit veel gepraat het nie — ironies genoeg het haar ma altyd geglo dat sy ’n lawyer sou wees. “Toe ek ouer word, het ek besef dat ek eintlik nooit gemaak is vir dit nie, maar dat ek baie van mense hou, hulle stories en wat hulle te sê het. “Ek het later verby my skaamheid gekom. Ek dink die move na Heidelberg was goed vir my groei as mens,” verduidelik sy. Intussen was dit hier in Heidelberg dat sy haar passie ontdek het deur ’n gemeenskapsproduksie wat ge-organise is deur ’n ander Heidelberger, Christo Davids. Die produksie is genaamd Krismis op Heidelberg. Die produksie was oor ’n paar dae en hulle het nie genoeg mense gehad nie, toe het Robyn aangebied om twee rolle te vertolk, wat sy suksesvol gedoen het. “Die show was so lekker en net daar het ek besluit ek wil dit vir die res van my lewe doen! Ek het ook betrokke geraak by drama in Heidelberg as ’n geheel.” Fast forward tot vandag en sy was al in verskeie produksies – en het drama aan die Universiteit Stellenbosch gestudeer. “Vir my is storytelling baie belangrik. Storytelling bring healing. Ek en my boesemvriend, Stephren Saayman, se uitgangspunt is altyd: As ons elke keer ’n mens kan raak met die stories wat ons vertel, is ons mission accomplished. “Met storytelling kan ons in verskillende soorte persoonlikhede en beings tap.” Intussen is sy dankbaar vir die ondersteuning van haar ma, wat ondanks haar on­sekerheid oor die bedryf haar steeds ondersteun het. Arendsvlei is nie die enigste kykNET-sepie waarin sy haar verskyning gemaak het nie. Dié talentvolle jongeling het ook saam met die mense van Ruiterbosch in Suidooster verskyn. In gesprek met Son oor die ervaring sê sy dat die res van die rolverdeling baie verwelkomend en oop was om haar gemaklik te laat voel en raad te gee waar nodig. Sy sê mense soos Gantane Kusch (Siya) en Vashti Prins (Danny) het haar geleer dat die magic op die skerm plaasvind wanneer die aktrise gemaklik voel. “Antie Jill Levenberg (Mymoena) en Lee-Ann van Rooi (Farah) is my mentor/sister/mother en hulle sal altyd incheck en seker maak ek slack nie, en ek like dit van hulle. En ook hulle honesty en openness en nurturing spirit, ” deel sy. Wanneer sy nie on set besig is nie, spend Robyn haar tyd om TikTok-video’s te maak, Netflix te kyk of om met haar suster se kind te bond.