SKOKKEND én pateties! Dit was die reaksie van die afrigters en atlete toe Son Woensdagmiddag by die Bellville-atletiek-stadion besoek gaan aflê het. Volgens die Stad Kaapstad se webtuiste spog die Moederstad met van die beste en mees kontemporêre sportarenas en venues vir atletiek en verskeie ander geleenthede. Die Bellville-atletiekstadion word as ’n veeldoelige binnenshuise en buitelugfietsbaan en -atletieklokaal beskryf. Dit dien ook as een van Kaapstad se voorste konsertlokale en het sitplek vir 7 800 mense. Wietsche van der Westhuizen is een van die afrigters wat die baan vir spoedwerk-sessies met ’n groot groep padwedloop-atlete op Dinsdae gebruik. Van der Westhuizen, ’n Comrades-maraton-legende wat met 43 agtereenvolgende medaljes spog, het besluit hy het genoeg gehad met die huidige stand van sake. “Die toestand van die plek is skokkend en pateties. Ek het net besluit hierdie jaar kan ek wragtig nie meer stilbly nie want iets daadwerkliks moet gedoen word aan die saak,” het ’n duidelike omgekrapte Van der Westhuizen gesê. “Dis hartseer om die Bellville-atletiekstadion so verwaarloos te sien want die baan word daagliks deur atlete van oral gebruik. “Dis waar ons toekomstige sterre vandaan moet kom. Die Bellville -atletiekklub was nog altyd die sterkste met die aantal atlete wat die klub vir die WP-span opgelewer het. “Daar is omtrent geen senior atleet wat meer by Bellville oefen nie. Hulle is almal weg. “Die plek het totaal en al verval. Dit is ’n bate van die Stad Kaapstad wat nie onderhou word nie. Ek glo ons moet opstaan vir sulke dinge.” Antonio Alkana (hekkies) en Rocco van Rooyen (spiesgooi) is twee atlete van die Bellville-klub wat Suid-Afrika op die Olimpiese Spele in 2021 in Japan verteenwoordig het. Van der Westhuizen het ’n beroep gedoen op die mayor van Kaapstad, Geordin Hill-Lewis, om te kom kyk hoe die stadion lyk sodat hy dit met sy eie oë kan sien. Behalwe Van der Westhuizen coach een van die mees bekroonde atletiekafrigters in die Kaap ook ’n groot groep junior atlete op ’n daaglike basis daar. Volgens dié coach, wat verkies om anoniem te bly, is die Bellville-atletiekbaan laas in 2015 vir ’n atletiekbyeenkoms gebruik. Vergaderings Sedertdien het die situasie net vererger. “Al word die baan daagliks gebruik, word daar geen poging aangewend om die stadion op te gradeer nie. “Daar is al baie vergaderings met die Stad Kaapstad gehou, maar ongelukkig doen niemand iets aan die saak nie,” het hy gesê. Son het die Stad Kaapstad vir kommentaar genader, wat later bygewerk sal word.