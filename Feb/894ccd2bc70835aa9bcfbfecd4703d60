DIE akademiese jaar vir die Universiteit van Kaapstad (UCT) en die Universiteit van die Wes-Kaap (UWK) het sommer met betogings begin. Albei universiteite het gesê hulle sal met studenteleiers oor hulle griewe vergader. By UCT is die tweede dag van optogte aan die gang oor studentebehuising en fee blocks. Studente word geblok weens uitstaande studieskuld. Die studenteraad (SRC) het vir ’n noodvergadering gevra met die universiteitsraad en wil hê die fee block moet gelig word. “As die fee block gelig word, moet die registrasietydperk nog minstens vyf werksdae oop bly. Studente wat geskik is om voort te gaan en nie blyplek het nie, moet studentebehuising kry.“ UCT moet ’n beleidshersining doen om met die fee blocks en finansiële uitsluiting weg te doen,” sê die SRC. Die SRC sê akademiese werk moet gestop word totdat die fee blocks verwyder is. By UWK het studente ook gevra dat alle aktiwiteite op kampusse moet stop en dat sudente met uitstaande geld vir die jaar kan registreer. - News24