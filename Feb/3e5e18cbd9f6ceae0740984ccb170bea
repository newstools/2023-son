MÔRE is dit Mooiweer en Warm. Nee, nie die weer nie, maar die nuwe drama 20:00 op kykNET. Dié reeks het ’n sterbelaaide rolverdeling en in die regisseurstoel sit die bekroonde Paarliet Ephraim Gordon, saam met Zandré Coetzer, met die bekroonde Amanda Strydom wat die titelsnit sing. Hier is van die karakters om voor uit te kyk: Madison “Maddy” Arendse (Athina Jansen) is in haar twintigs en fisioterapeut by ouetehuise. Sy het op die snuffelmark ’n stalletjie vir mense wat gou ’n seer spier gevryf wil hê. Ruben Arendse (Carlo Daniels), in sy twintigs, ’n toegewyde en slim weerkundige met ’n ding oor sy weerballon. Eintlik is hy vreeslik gelukkig getroud en lojaal aan sy Maddy. Bokkie Oktober (André Samuels) is in sy vyftigs en skriba van die kerk. Hy glo dat alles — ook ’n snuffelmark op kerkgrond — volgens Bybelse reëls bestuur moet word. Hy is ’n alleenloper en eensaam wanneer hy nie met kerksake besig is nie. Hy het in die geheim ’n crush op sy dominee. Carmen Booysen (Kim Cloete) ken van swaarkry, maak tuisgemaakte lekkergoed en probeer dit by die mark smous. Afgerem, jonger as wat sy lyk. Sy moet vir drie kinders en haar blinde pa sorg. Die kinders se pa sit in die tronk, waar hy hoort. Sonica Winters (Brumilda van Rensburg), ’n stunning weduwee in haar sestigs, kyk mooi na haarself, briljant met syfers. Sy was Alex se finansiële bestuurder voordat hy met haar dogter getrou het. Ná die egskeiding het hulle vriende gebly. Hulle deel nou nie net die besigheid nie, maar ook ‘n huis. Ja, die skindertonge is behoorlik los! Meyer Basson (Beer Adriaanse), ouderling in die kerk, in sy dertigs, was getroud en is ’n voëlkenner wat in die berg langs die dam voëls fotografeer en skets. Dis waar hy die jong geoloog Cezanne ontmoet. Wanneer die snuffelmark begin, kry hy ’n stalletjie waar hy onder andere sy voëlboeke en sketse smous. Ds. Izabella Boshoff (Marisa Drummond), in haar veertigs, probeer ook altyd gewig verloor, eerste vroulike predikant van die kerk, het ’n deal met Alex Kemp gemaak om elke Saterdag ’n snuffelmark op die kerk se parkeerterrein te hou. Ook deel van die rolverdeling is Royston Stoffels, Antoinette Kellerman, Susan Danford, Ira Blanckenberg, Deon Lotz, Tinarie van Wyk Loots, Paul du Toit, Carla Smith, Jacques Theron, Geon Nel en André Samuels