NOUDAT Shukri Conrad sy strategie duidelik gemaak het met brawe besluite om sodoende die diepte van SA krieket aansienlik te versterk, kan ’n paar veranderinge verwag word wanneer hy sy span vir die derde stryd teen Engeland aankondig. Suid-Afrika is met 2-0 voor in die reeks met die derde stryd wat vandag in Kimberley gespeel sal word. Verwag dat die kolwers Janneman Malan en Reeza Hendricks straks ingespan sal word, met Quinton de Kock en Aiden Markram die twee kolwers wat dalk tyd in die dugout sal deurbring. Hendricks kan as’t ware as die stiefkind van Suid-Afrika se kolwers beskou word, omdat hy dikwels oor die hoof gesien is, omdat vorige coaches net nie vertroue in hom gehad het nie. Hendricks het in die onlangse plaaslike One Day Cup 347 lopies aangeteken en moet teen die Engelse boulers in wedstrydsituasies getoets word. Die 26-jarige Malan en Hendricks, wat nou 33 jaar oud is, het albei 26 keer vir Suid-Afrika in ODI’s gespeel. Die realiteit is dat Hendricks langer as Malan in die stelsel is, maar Malan het in ’n korter tydperk dieselfde aantal ODI’s as Hendricks (boorling van Kimberley) gespeel. Die span se kaptein, Temba Bavuma, het Conrad lof toegeswaai vir van sy dapper besluite wat hy geneem het, om veral spelers te roteer. Dit is volgens Bavuma voor die eerste ODI reeds bespreek. “Coach Shukri het ’n paar brawe besluite in ons vorige twee games geneem. Dis goed om te sien nuwe spelers kom in en doen die job. “Dit is waaroor hy praat, oor die bou van diepte in ons span. Ons het voor die reeks spesifiek van die boulers gepraat, om hulle te rus, en daarmee wil ons seker maak hulle is so vars as moontlik vir elke wedstryd. “Dit gaan ook nie net om spelers vars te hou nie, maar om ander die nodige blootstelling te gee.” Met die twee oorwinnings in Bloemfontein wat die Proteas se kanse om later vanjaar outomaties vir die World Cup te kwalifiseer, en ’n reeks teen Nederland aansienlik versterk het, kan Conrad-hulle beslis nog met spelers eksperimenteer.