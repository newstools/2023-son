GENL.maj. Gopz Govender, hoof van die Valke in Limpopo, het die vonnis van R1 miljoen of vyf jaar tronkstraf verwelkom wat Pathisane Khumalo (28) gekry het weens die smokkel van onwettige sigarette. Khumalo is deur Polokwane se gespesialiseerde handelsmisdaadhof gevonnis. ’n Woordvoerder van die Valke, kapt. Matimba Maluleke, sê in September 2022 het lede van Limpopo se hoofwegpatrollie ’n verdagte Isuzu-trok op die N1 naby Botlokwa sien ry en is gestop. “Die trok, met twee mense in, is deursoek en bokse onwettige sigarette (Remington Gold) ter waarde van R1,7 miljoen is gekry en beslag is daarop gelê. Khumalo, wat die trok bestuur het, en die passasier, Victor Sithole (25), is gearresteer en die Valke is uitgeroep om die saak oor te neem.” Maluleke sê daar is uitgevind die sigarette was op pad Gauteng toe. Khumalo is aangekla vir die oortreding van die Doeanewet van smokkel van sigarette en Sithole omdat hy onwettig in die land was. Sithole is beboet met R50 000 of twee jaar tronkstraf.