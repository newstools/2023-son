HAAI, Sonlanders! BRIAN FREDERICKS noem sy jongste pennevrug “Die Fixer”. Geniet die vierde hoofstuk! Ek, Elton en Carmen sit nog steeds in die trokkie voor die kantien. Ek praat op my sel met die Cleaner, soos hy homself noem. ‘Wat is jou problem met my?’’ vra ek. “Het jy vir George vermoor?’’ “George was ’n rommel,’’ sê hy. Dit klink of hy’n entjie rook. “’n Man sonder ’n ruggraat. ’n Blerrie coward...’’ “Jy’t hom met ’n blaasvlam gebrand,’’ sê ek. “Voel jy niks vir ander mense nie?’’ “Moenie vir my kom preek nie,’’ sê hy ernstig. “Jy’s nie ’n engel nie.’’ “Ek’s nie ’n moordenaar nie,’’ sê ek. “In my oë is jy netso goed soos ’n moordenaar, want jy help moordenaars.’’ “George het vir my gesê dit was ’n ongeluk.’’ “As jy daai geglo het, dan is jy meer onnosel as wat ek gedink het,’’ sê hy en blaas rook uit. “Jy gaan iets vir my doen.’’ “Ek doen niks vir niemand nie,’’ sê ek. “Jy’s sterkgevriet,’’ sê hy. “Jy dink jy’s in control. Ek het nuus vir jou skelm. “Jy’s ’n pawn in die game wat voorlê.’’ “Jy het nie bewyse om polisie toe te gaan nie,’’ sê ek. “Bewyse is soort van ’n problem,’’ sê hy, “Jy’s heeltemal reg. Ek gaan gou daai problem oplos.’’ Weer word die rook uitgeblaas. “Ek hou vir jou en jou crew al vir ’n paar dae dop. Weet waar julle bly. “Weet waar julle familie is. Jy het ’n vrou en ’n kind.’’ My hart ruk in my bors. “Ek het video footage van julle laaste job. Het jy gedink daar’s nie ’n kamera nie?’’ My kop draai. Alles voel duiselig. “Ek het klaar iets gedoen by al drie van julle se huise. Jy’t gesien wat maak daai blaasvlam met Georgie-boy.’’ Hy begin lag, maar ek het genoeg gehoor. Moet by my vrou en kind uitkom. “Hy is by ons families,’’ sê ek vir hulle. “Wat!’’ vra Carmen en Elton gelyk. “Hierdie man is ’n moordenaar,’’ sê ek. “Hy sê hy’s by ons families. Bel julle mense en warn hulle. Ek gaan huis toe. Julle twee kan die trokkie vat. Ek gaan ’n Uber kry.’’ Ek klim uit die trokkie uit sonder om verder te hoor wat hulle sê. Moet nou by die huis uitkom. Ek probeer eers Carol, my vrou, se nommer. Dit lui net. “Tel op Carol!’’ Ek staan op die sypaadjie voor die kantien. Daar’s geraas en mense wat verby my beweeg. Die trokkie trek met ’n dreun weg. Ek kry vinnig ’n Uber waarvoor ek twee minute moet wag. Probeer Carol se nommer. Niks! Die Uber kom. Dis ’n Kia. Dis spitstyd. Dalk moet ek weer vir Cleaner bel en die man soebat om nie my vrou en dogter seer te maak nie. Die blerrie man! Wat het ek vir hom gedoen? Ek probeer sy nommer, maar hy antwoord nie. Bastard! My Uber driver skat ek êrens in die veertigs. Hy ry versigtig. Lyk soos ’n man wat nooit ’n kaartjie sal kry nie. “Ek het ’n problem,’’ sê ek vir hom. Hy kyk nuuskierig na my en dan gaan sy oë weer pad toe. “Wat’s fout?’’ “Ek het problems by die huis,’’ sê ek. “Kan jy miskien ’n bietjie vinniger ry. “Dis ernstig. ’n Noodgeval. Soos in lewensgevaarlik.’’ Hy knik. “As dit lewensgevaarlik is, dan moet ek vinniger ry.’’ Hy’s ’n man van sy woord. Hy beweeg van die hoofstraat af en ry deur die agterstrate. Toe ek by die huis kom staan Carol se kar in die driveway. Hoekom het sy nie haar sel opgetel nie? Ek betaal die Uber driver en hardloop die huis in. “Carol!’’ skree ek en hardloop van vertrek tot vertrek. Was die Cleaner hier? Ek’s uitasem. Adrenalien pomp deur my lyf. Ek kan die vrees soos ’n donker donderweer oor my voel. My kop hardloop na alles wat verkeerd kan loop. George met sy verskroeide lyf verskyn voor my oë. Ek maak my oë toe, want dit begin traan. “Carol!’’ “Hou op skree, ek’s hier agter besig om wasgoed af te haal!’’ Ek loop by die agterdeur uit. Carol staan langs die wasgoedmandjie. My vrou is nog mooi vir haar ouderdom. Sy dra ’n skouerlose rok. Ons is altwee in ons laat dertigs. “Hoekom lyk jy so?’’ vra sy. “Het jy ’n spook gesien?’’ “Carol, waar’s Nikki?’’ vra ek. “Die kind loop mos so rond.’’ “Waar’s Nikki?’’ “Moenie vir my verskree nie,’’ sê Carol. “Sy’s by vrinne.’’ “Ek kan nie nog klomp goed explain nie,’’ sê ek. “Pak ’n sak. Jy en Nikki gaan na jou ma toe.’’ “Wat gaan aan? Jy maak my nou bang’’ “Ek kan nie nou baie praat nie. Vertrou my net. Pak asseblief ’n sak. Pak klere vir Nikki ook in. Ons gaan haar optel waar sy is.’’ “Wat’s die moeilikheid?’’ Ek help vinnig wasgoed afhaal en trek vir Carol aan die arm, met die wasgoedmandjie en al, in die huis in. In die slaapkamer kry sy die klere. Ons ry twee strate weg en tel vir Nikki op. Nikki is nou in matriek. Sy het ’n klomp vrae. “Ons gaan na ou ouma toe,’’ sê ek. Dis beter as ek antwoord. Die hele besigheid is my fout. Maar ek weet nie wat gaan ek met myself maak as een van hulle twee iets oorkom nie. Die twee is my hele lewe. “Wat gaan maak ons by ouma?’’ vra Nikki. “Julle gaan ’n tydjie daar bly,’’ sê ek. “Dis net vir ’n kort rukkie. Ek moet eers iets reg maak.’’ Nikki wil nog verder op en af, maar toe maak ek haar stil. Ek laai hulle af en praat met Carol op die sypaadjie. “Ek kan nie nou jou ma groet nie,’’ sê ek, “maar sê vir haar ek sê hallo. “Ek weet jy het klomp vrae in jou kop. “Ek sal nie dit gedoen het as dit nie nodig was nie. Daar’s groot moeilikheid. “As ek terug kom, sal ek alles verduidelik. Niks geheime nie, net die waarheid.’’ Ek soen haar. Ek ry die kar en bel dadelik vir Carmen en Elton. Moet uitvind of hulle okay is. Kry nie antwoord nie. Hoekom tel mense nie op wanneer ’n mens bel nie? My sel lui. Cleaner. “Jis,’’ sê Cleaner. “Ek hoor jou naam is Ashley Jacobs.’’ My hart bons kliphard. “Jip. Ek het vir Carmen en Elton. Jy gaan nou alles doen wat ek sê pappie. Alles!’’