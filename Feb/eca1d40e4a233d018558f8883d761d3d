ORGANISEERDERS van die Eastern Cape Super14 het gou gespring om onsekerheid oor die toekoms van dié toernooi te smoor. Dit volg nadat die naweek se ronde van wedstryde uitgestel moes word, om die organiseerders kans te gee om met ’n nuwe borg samesprekings te voer. Die ou borg het op die vooraand van die toernooi onttrek het. Die kompetisie is juis vanjaar met twee spanne vergroot om die toernooi ’n nasionale geur te gee. East Rand United, van Reiger Park in Boksburg, en Crusaders van George, is by die toernooi betrek. United is toe genoop om te onttrek omdat dié Gautengse span nie die beloofde reiskoste ontvang het nie. Crusaders dek glo hul eie reiskostes. Volgens die organiseerders is daar genoeg tyd om die wedstryde in die uitspeelrondes te voltooi. David Dobela, toernooi-direkteur, sê nog ’n groot rede is dat daar talle logistieke probleme opgeduik het. “Dis nie ongewoon dat ’n toernooi met sulke probleme te make het nie. Ons werk hard daaraan om ’n nuwe borg te kry, en om die wedstryde op televisie uitgesaai te kry. “Die afgelope week se uitstelling het ons juis ’n blaaskans gegee om van die struikelblokke uit te weg te ruim,” het hy gesê.