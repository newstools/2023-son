SONLANDERS, vandag skop ons af met ’n splinternuwe verhaal uit die pen van Nicky Fouldien, “Loon van die Sonde”. Drie vroue, Siena, Carol en Oumeit, vind vriendskap by mekaar terwyl hulle hul daaglikse sorge verdrink in Bloedbad. ’n Sjebeen in Riemvasmaak, wat die arm inwoners probeer vermaak, terwyl die groot tent-kerk oorkant die sjebeen hard probeer om die inwoners te bekeer. ’n Jong seun, Cardo, probeer alles doen om sy sussie te beskerm terwyl sy ma met ongure karakters uithang. Geniet gerus hoofstuk 1. ‘AMMIL wattie Jirre liefhet, sta’ ma’ nade’, ...” weergalm pastoor Ricky se stem deur die stampvol tent. “Halleluja!!!” beaam die kerkgangers. Die tromme bou momentum op terwyl pastoor Ricky deur die skare beweeg. Die stemme bereik crescendo. Almal se hande is omhoog. Wuiwend. Oë gesluit. Monde prewel deurmekaar. Asof in ’n trance. Pastoor Ricky se hande sluit om ’n vrou se kop. Spoeg reën op haar gesig soos hy vurig bid. Skielik word haar liggaam slap en sy swig op die vloer neer. Iemand trek die vrou se rok reg wat oor haar bobene opskuif terwyl pastoor aanbeweeg. Die ná-naguur is so stil as wat dit moontlik kan wees in Riemvasmaak. Die stilte voor en ná die storm. Hier en daar probeer ’n sjebeen met gqom-musiek lewe in die moeë, dronk customers blaas. Dié met geld is al huis toe of na ’n meer lewendige smokkelhuis toe. Dis net die opskeppers wat geduldig hoop op ’n verlore loopdop. Van al die smokkelhuise is Bloedbad die gewildste. Carol beur orent van die bierkrat waarop sy sit en druk met haar hand teen die sinkplaatmuur om haar balans te behou. Sy weet sy het lank reeds genoeg gehad, maar wanneer is genoeg genoeg as jy soveel pyn in jou binneste het om te verdrink? “Waantoe ga’ djy?” Carol sien dubbeld as sy na Siena kyk. “Pis,” antwoord sy kortaf. Haar tong lê dik in haar mond. Siena knik en draai terug na waar Oumeit sit. Oumeit is die een wat al heelaand vir hulle biere koop, so dis beter as sy by haar bly. Daar is nog heelwat ure tot dagbreek en gelukkies is skaars. Vanaand voel sy nie om haar lyf te verruil vir drank nie. Buite asem Carol die koue lug diep in haar longe. Daar kom ’n mate van nugterheid oor haar. Die wit tent met die blou en rooi strepe staan verlate op die oop stuk veld oorkant Bloedbad. Vroeër die aand het hulle hard gekompeteer met Bloedbad vir die hardste musiek. Nou is alles doodstil. Carol strompel in die rigting van die vier mobiele toilette wat langs die tent staan. Dis opgerig vir die kerkgangers, maar die sjebeen-gangers het dit ook begin gebruik. Veral die vroumense, wat gewoonlik sommer enige plek tussen die sinkhokke neerhurk. Tot ergernis van baie inwoners, want soggens begroet die stank hulle en die honger honde vreet sommer die stront met toiletpapier en al. Carol stoot die toiletdeur oop en sak haastig op die sitplek neer. Haar nood druk en sy leun verlig terug toe haar blaas begin ledig. Sy voel langs haar na toiletpapier. Daar is niks. Sy vis haar lighter uit haar broeksak. Die vlam verlig die blou plastiek mure. “KILLER was here” vang haar oog teen die deur. Sy word nou eers bewus van die ondraaglike stank. “Sies! Mense kan darem morsig wees! Hoe skryf jy nou teen mure met stront?!” Sy swaai vinnig om. Haar braaksel spat die hele toiletsitplek vol. Sy hoor die toiletdeur agter haar oop kraak. Dan word alles meteens donker.CARDO loop vir die soveelste keer die paadjie na hul lendelam hek en kyk in die pad op. Hy voel rusteloos en mismoedig. Sy ma is al vroegdag by die huis weg. Kamstig gaan wasgoed was by ant Dina, maar hy weet sy sit seker by Bloedbad en drink. Daar is nooit geld vir kos nie, want die AllPay wat sy vir hom en Mia kry, gaan reguit smokkelhuis toe. Dis sy matriekjaar en hy kan nie wag om skool klaar te maak sodat hy kan gaan werk nie. Hy sal dan self vir hom en klein Mia kan sorg. In hul eenvertrek-sinkhok lê die sewejarige Mia en slaap. Traanstrepe op haar vuil wange. Die hongerpyne vir nou vergete. Hulle het gisteraand laas geëet. Twee snye brood en jam wat hy by Pastoor gekry het. As dit nie vir die tuinwerkies was wat hy vir die pastoor doen nie, sou hulle seker vergaan het van die honger. Sy ma sorg lankal nie meer vir hulle nie. Dis hy wat soggens Mia regkry vir skool en smiddags help met huiswerk. Dis hy wat moet toesien dat sy bad en haar hare kam. Dis hy wat die karig gemeubeleerde vertrek skoonmaak en sorg dat hulle iets eet. Hy stap weer na buite. Sy ma moet nou regtig kom. Hy moet die pastoor se kar gaan was en hy kan nie vir Mia alleen los nie. Snaakse dinge gebeur in Riemvasmaak. Met verligting sien hy sy ma slingerend aankom. Ingehaak by ’n man wat hy nog nie voorheen gesien het nie. Sy ma bring gereeld vreemde elemente huis toe. Hy weet wat sy doen om drank in die hande te kry. Sulke tye vat hy vir Mia en neem haar saam na Thabo. Thabo is sy enigste vriend. Soms gee Thabo vir hom geld vir brood. Cardo wil nie Mia alleen by sy ma los nie, maar hy het nie nou ’n keuse nie. Hy is alreeds ’n uur laat. Die pastoor begin Vrydae vroeg regmaak vir die aanddiens. Die man laat hom onrustig voel. Die kopbeen-tatoe in sy nek laat hom meer afgryslik lyk. “Ma, Mia slaap. Sy is honger. Moet haar seblief nie wakker maak nie. Ek ganie lank maak nie. Net gou pastoor se kar was. Ek bring vir haar iets om te eet.” “Ja, ve wat worry djy? Dink djy ek kannie na my eie kind kyk’ie?” Cardo bly stil. Vir haar is drank die belangrikste ding in haar lewe. “JAMMER ek is laat,” maak hy verskoning by die pastoor. “Als reg, Cardo. Ek verstaan. Gee jou ma weer probleme?” Cardo knik. “Sê jou wat... Kom ons was môre die kar. Jy kan nou die geld kry,” stel hy Cardo gerus en gaan in om die bakkie oorskietkos te kry. DIE bloed stol in Cardo se are toe hy die lendelam hek oopstoot en Mia se gille hoor.AKSENTUEER, provokateur... Dié woorde maal en maal deur Siena se slaap-benewelde brein. Waar het sy dit gehoor? Vir seker nie hier in Riemvasmaak nie! Maar sy was vir lank nie op ’n ander plek nie. Nou waar sou sy...? Die tent-kerk! Die pastoor het hierdie woorde gedreunsing. Jy kon hom tot in Bloedbad hoor. Siena krimp ineen toe sy die bekende geluid by die sinkhokkie se deur hoor. Sy trek die kombers hoër op teen haar ore. So asof dit sal help om die geluid te doof. Oorkant haar gee klein Dora ’n diep sug voor sy weer rustig asemhaal. Die kind is al so gewoond aan geraas.