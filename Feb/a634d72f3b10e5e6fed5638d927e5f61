HAAI, Sonlanders! Julle, die plot staan die kans om oorgewig te raak, want dit raak dan nou net dikker en dikker! Debbie Snyders, a.k.a. Joan Vicks, kry haar man. Sy raak van Waanie se manskappe ontslae en stuur hom bokveld toe waar hy hoort. Maar hoort hy regtig-egtigwaar daar? Kort nadat Rich Fortuin die moordtoneel besoek het, kry hy ’n oproep van konst. Simon Maboe van hul rekords-afdeling wat hom baie interessante dinge vertel. Een daarvan is dat ene D. Snyders actually Waanie se suster is. Nou waar pas dit? En hoekom sou Debbie haar eie broer vermoor – selfs al was hy ’n gewetenlose gangster. Geniet nou hoofstuk 8 van ELDRIDGE JASON se “Joan Vicks”. RICH FORTUIN sit vir ’n lang tyd in sy kar en staar by die venster uit. Hy kan nie anders as om te wonder hoekom sy lewe so complicated moet wees nie. Hoekom was hierdie dan nie maar net ’n saak van ’n tikkop wat tokkies gevang het en toe met ’n blikkie baked beans wou trou nie? Pleks daarvan sit hy met ’n saak wat sy kop baie beslis gaan breek. Daar bestaan by hom geen twyfel dat D. Snyders sy kollega Debbie Snyders is nie. Hy het mos al klaar establish dat Debbie haar stiefpa se van aangeneem het die dag toe haar ma met die ander dude getrou het. Daai onthou hy baie mooi. Antie Sylvi, Debbie-hulle se ou buurvrou, het self so aan hom gesê. Maar wat hy nie in rekening gehou het nie, is dat die Snyders stief-daddy ook ’n laitie van sy eie gehad het nie - Waanie. Waanie se van het hom aanvanklik van koers af gegooi. Maar dit is nie uncommon vir ’n kind om die ma se van aan te neem nie. Veels te veel daddies donate mos maar net die sperm, dan gaan werk hulle by Simba, en word nooit weer gesien nie. Maar hoekom, as Debbie geweet het Waanie is haar broer, sou sy hom nogtans jag en doodmaak? Rich sug. Te veel vrae en veels te min antwoorde na sy sin. Hy haal sy selfoon uit sy sak uit en skakel Maboe se nommer. Dié antwoord byna onmiddellik en klink of hy weer sy mond volgestop met kos het - hoe dan ook anders? “Maboe, Mavis Daniels... kyk asseblief wat jy my alles oor haar kan kry. Waanie is mos destyds daarvan beskuldig dat hy haar dogters doodgeskiet het. Daar moet iets in sy file wees. Kyk tog ook of jy ’n huidige adres vir haar kry en dan SMS of WhatsApp jy dit na my toe so gou as moontlik, asseblief.” Daar is vir ’n oomblik ’n stilte aan die ander kant van die lyn. Rich begin net wonder of Maboe hom gehoor het toe dié traag antwoord. “Nou moet ek darem hard werk vir daai Food Fair-tikkets. Ek het nog nooit so hard in my lewe gewerk nie. “Maar nou ja as die base praat, wie’s ek om te stry?” sê Maboe en sug swaar. “Man, jy is net k*k lui vir werk, maar nie vir vreet nie,” antwoord Rich kras en beëindig dan die oproep. Rich sit maar voort op die bankie soos watse toeris. Maar nog nie ’n minuut later nie, hoor hy ’n boodskap op sy selfoon deurkom. Hy staar na die boodskap en kan nie anders as om te smile nie. Een ding van Maboe: hy kan moan, maar hy kan baie vinnig werk... as hy die dag wil. Rich vlieg van die bankie af op. Daar is ’n haas in hom. Vandag is die dag wat hy sy antwoorde ken. Wie sou nou dink dat Mavis Daniels, Debbie se ma, glad nie so ver van hier bly nie? Dit vat Rich ’n hele halfuur om by die adres uit die kom wat Maboe aan hom gestuur het. Bleddie load shedding! En as die verkeersligte mos uit is, ry die mense soos hul sterte! Hy wat Rich is, het hom bloediglik vererg vir die way way hoe mense eenvoudig ander ignoreer en ry soos wat hulle lus het. Maar hier is hy nou. Die huis oorkant die pad is taamlik netjies met ’n mooi tuin wat duidelik met groot liefde in stand gehou word. Rich klim haastig uit en drafstap oor die pad. Hy is op die punt om die hekkie oop te maak, toe hy ’n breërand-hoed in die tuin gewaar. Hy maak sy keel hard skoon, maar die persoon kyk nie op nie. “Verskoon my,” sê hy dan. “Hallooo.” “Ek het jou die eerste keer gehoor,” antwoord ’n krakerige vrouestem. Sy kom swaar orent. Die eerste ding wat Rich opval, is die ooreenkoms tussen die ouer vrou en Debbie. “Mevrou Snyders?” vra Rich. “Wie wil weet?” antwoord die vrou astrant. Rich haal sy polisie-identifikasie uit. Die vrou trek haar oë op skrefies. “Dink jy regtig ek kan só ver sien?” Rich maak die hekkie oop en stap nader. Weer wys hy sy identifikasie. “Nou wat sal die polisie dan nou by ’n ouvrou soos ek wil hê?” vra die vrou. “Ja, ek is Mavis Daniels. “Waarmee kan ek help?” Rich loer om hom en sien die gordyn by die huis oorkant die straat effe wegbeweeg. “Kan ons dalk binne die huis gaan gesels?” vra Rich en wys na die huis oorkant die pad. “Die mense is omtrent bis hier.” Mavis Daniels lag vir die eerste keer. “Daai is Bea Jantjies wat daar bly. Ek noem haar sommer Busy Bea. “Dink seker ek het nou vir my ’n boy toy gekry ná my man se dood.” Mavis vee haar hande aan haar voorskoot af. “Kom, wees net gewaarsku dat die huis deurmekaar is. Ná Noel se dood... ek het nog nie kans gekry of die hart gehad om sy goed weg te pak nie. “Jy bou vir jare al hierdie memories met iemand op, dan pas jare se goue oomblikke in ’n paar bokse.” Sy sug waar en stap vooruit. In die huis gekom, besef Rich dat Mavis glad nie oordryf het nie. Vanaf die ingang van die huis staan bokse orals rond. Tot in die gang. Mavis stap die gang af en in die sitkamer wys sy na ’n bank wat ook propvol leë bokse is. Rich besluit om eerder te staan. “Ek is hier oor Waanie, Mevrou. Soos wat ek verstaan, is Riedewaan Gallie u seun?” Mavis Daniels se gesig verkleur met die noem van Waanie se naam. “Stiefseun,” sê sy deur stywe lippe. Die produk van ’n one-night stand, soos wat julle jongmense sal sê.” Dan voeg sy vinnig by: “Maar dit was voor ek en Noel mekaar ontmoet het. Lank voor dit. “Ek dink hulle het hom Waanie genoem. Hy het nie baie hier by ons gekom nie. “Selfs toe hy nog klein was, het ek gesien hy is trouble. Ek dink hy was seker 13 jaar oud toe hy na ’n verbeteringskool toe is. Daarna het ek nie weer van hom gehoor nie. Tot en met Jade en Khayde se dood en tot ek met my skok moes hoor Waanie is die een wat die sneller getrek het.” Rich maak sy keel weer hard skoon. “Mevrou, sou u sê Waanie en u dogter Debbie het mekaar geken?” “Maar natuurlik!” antwoord Mavis. “Hulle was dan op ’n tyd penvriende. Voordat Waanie so ’n criminal uitgedraai het.”