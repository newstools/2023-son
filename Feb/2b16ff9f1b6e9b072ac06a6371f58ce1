MAMRE is die kampioen van Darling se sewesrugbytoernooi! Die span van Kenny Stadler (coach) het Saterdag die derde keer in vier toernooie sukses behaal toe hy Young Hearts van Pella op die Darling-sportterrein met 12-7 in die eindstryd geklop het. Die twee spanne van buurdorpe het mekaar in ’n opwindende eindstryd van meet af aan gepak met Edwin Olkers wat oorgegaan het vir die eerste van twee drieë. Brandon Prins het die sege in die tweede helfte verseker toe hy in die hoek gaan afrond het kort nadat Hearts,sake met ’n strafdrie gelyk laat trek het. Stadler-hulle het vroeër vanjaar die Mamre- sowel as die Moorreesburg OK-minimarket-toernooi gewen. Verlede week het Mamre teen St. George’s in die Wesbank-toernooi in die eindstryd vasgeval, maar was dié keer onstuitbaar. Mamre het die toernooi onoorwonne afgesluit. In die semi-final het hulle 14-10 met All Saints afgereken. Young Hearts het op hulle beurt, St. Helenabaai met 19-12 uitoorlê. Stadler skryf sy span se sukses toe aan die hegte band tussen die spelers. “Elkeen van die spelers in ons groep is tot sukses verbind. Waar het jy gehoor dat jy ’n volle span op ’n Vrydagaand vir ’n team talk bymekaar kan kry? Dit sien jy selde in die 15-man-formaat. “Ek dink dis ons resep vir die sukses wat ons in sewes bereik het. Ook by oefensessies is daar vol getalle. “Ek is trots op die spelers se toewyding en harde werk. Daar is niks beter as harde werk om sukses te kan behaal nie,” het Stadler gesê. Plaat-trofee Waldick Gericke was die speler van die toernooi. In die bowl-eindstryd het Never Despair se B-span Darling s’n met 31-14 geklop. Hands & Heart van Kraaifontein het Moorreesburg in die stryd om die plaat-trofee net-net met 19-17 geklop.