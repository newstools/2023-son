DRIE mans is Dinsdag in Bloemfontein se landdroshof weens hijackings gevonnis en 15 jaar tronk toe gestuur. ’n Polisiewoordvoerder, sers. Mahlomola Kareli, sê op 11 Februarie 2021 om 18:30 het die klaer met sy  wit Toyota Hillux teruggekom nadat hy vir ’n kliënt goed in Navalsig afgelaai het. “’n Wit Toyota Corolla met ’n  ND-registrasienommer het hom afgesny en die pad geblok. Vier gewapende mans het hom beveel om oor te skuif na die passassiersitplek.Die slagoffer het daarin geslaag om te ontsnap en het hulp gaan soek.” Kareli sê die verdagtes het weggery met die kar, maar dit is later verlate gevind. “Navalsig se polisie het kom help en al vyf verdagtes is gearresteer. Die slagoffer se goed is terug gekry.” Kareli sê die verdagtes het in die Bloemfonteinse landdroshof verskyn en almal het bail gekry. “Met die volgende verskyning het niemand opgedaag nie en die ondersoekbeampte het weer vier gearresteer. Die vyfde word steeds gesoek. Een van die verdagtes het intussen siek geword en het gesterf. Die ander drie is gevonnis.” Kareli sê die verdagtes Sentle Motsiri (30), Alfred Majara (46) en Ishmael Teele (42) is almal skuldig bevind en elkeen het 15 jaar gekry.