DIE Suid-Afrikaanse Nasionale Weermag (SANW) het die dood van een van sy soldate bevestig nadat daar op ’n Oryx-helikopter in Goma in die Demokratiese Republiek van die Kongo (DRC) geskiet is. ’n Woordvoerder van die SANW, Siphiwe Dlamini, sê die voorval het Sondag gebeur. Hy sê nog ’n lid is gewond, maar “hy kon verder vlieg en het veilig op Goma-lughawe geland. “Die SANW is in die proses om die families van lede wat in die voorval betrokke was in te lig.” Dlamini sê die minister van verdediging en militêre veterane, Thandi Modise, die  adjunk-minister van verdediging en militêre veterane, Thabang Makwetla, die waarnemende sekretaris van verdediging, dr. Thobekile Gamede, en die hoof van SANW genl. Rudzani Maphwanya, het hulle medelye aan die familie van die oorledene uitgespreek. Hulle het ook hul wense vir spoedige herstel aan die gewonde soldaat uitgespreek. - AlgoaFM