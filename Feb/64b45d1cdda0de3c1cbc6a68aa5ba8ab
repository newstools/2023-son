NOUDAT die Chelsea-sokkerklub uiteindelik sy grootste vis na Stamford Bridge kon bring, lyk dit asof die Blues gereed is om ’n ernstige aanslag op kwalifisering vir volgende seisoen se Uefa Champions League te maak. Die Blues het volgens Sky Sport dit Dinsdagaand laat reggekry om ’n ooreenkoms vir Benfica se Argentynse ster, Enzo Fernández, te bereik. Fernández sluit by dié Engelse Premierliga-klub aan vir ’n rekordbedrag van £106,8 miljoen (sowat R2,3 miljard), wat in paaiemente van £30 miljoen aan Benfica afbetaal sal word. Chelsea se nuwe eienaar en voorsitter, Todd Boehly, het omtrent die ponde in Januarie uitgehaal om aan dié klub se spelersgroep te herbou. Dié totaal, ­volgens Reuters, is meer as £300 miljoen pond, met altesaam agt spelers wat by die klub aangesluit het. Fernández bly egter die grootste signing en Boehly was bereid om die rekord vir die duurste aanwins in Engelse sokker te breek om die 22-jarige Argentyn na Londen te bring. Fernández was naas Lionel Messi een van die Albiceleste se indrukwekkendste spelers in die onlangse Fifa World Cup — wat hulle gewen het — in Katar. Real Madrid en Manchester City het ook in sy dienste belang gestel. Fernández vervang die Italiaanse speler Jorginho, wat nou vir Arsenal sokker speel. Vroeër verlede maand het Chelsea ook een van Arsenal se groot teikens, Mykhailo Mudryk, gekaap deur dié speler vir £88,5 miljoen (sowat R1,9 miljard) na Stamford Bridge te bring. Maar vir al hulle big spend­ing sit Chelsea steeds in die 10de plek op die Engelse Premierliga se punteleer — 10 punte agter Manchester United, wat tans die vierde plek beklee. Chelsea kom môre (22:00) teen Fulham te staan, waar sy aanslag op ’n plek onder die top-vier van stapel gestuur sal word. Chelsea se Januarie-aanwinste is soos volg: Benoît Badiashile (£35 miljoen) David Datro Fofana (sowat £10 miljoen) Andrey Santos (sowat £18 miljoen) João Félix (geleen vir £9,7 miljoen) Mykhailo Mudryk (£88,5 miljoen) Noni Madueke (£29 miljoen) Malo Gusto (£26,3 miljoen)