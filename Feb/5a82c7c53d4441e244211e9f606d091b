CHLOE Tryon het Maandag op Boland Park in die Paarl met ’n uitstekende veelsydige vertoning Suid-Afrika se vrouekrieketspan gehelp om Nieu-Seeland met 65 lopies te klop en daarmee hul T20 World Cup-kanse lewendig gehou. Tryon het met bal én kolf uitgeblink toe dinge nie goed gelyk het nie - veral toe die span se kaptein, Sune Luus (22), en Laura Wolvaardt (13) hul paaltjies teen die negende beurt met net 44 lopies op die telbord verloor het. Met die gevaarligte wat deur die spreiligte van Boland Park helder geflikker het, het die 29-jarige Tryon tot haar span se redding gekom. Die Suid-Afrikaners het hul openingswedstryd op teleurstellende wyse teen Sri Lanka op Nuweland met drie lopies verloor en was onder druk om die stryd te wen. Tryon het 40 sprankelende lopies van 34 balle aangeteken om haar span te help om ’n kompeterende telling van 132/6 op die telbord te kon plaas nadat Luus besluit het om eerste te kolf. Toe neem die twee spinners, Tryon en Nonkululeko Mlaba, sake in eie hande om die Kiwis’s tot oorgawe te dwing. Mlaba het 3/10 in vier beurte laat kantel, terwyl Tryon 3/12 in drie beurte platgetrek het om die Kiwi’s vir 67 lopies in 18,1 beurte uit te knikker. Tryon is as speler van die wedstryd aangewys.