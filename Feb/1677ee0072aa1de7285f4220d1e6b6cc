MET 15 glanswedrenne die volgende paar weke op Turffontein, het Gauteng se wedrenbase gewys hulle steek geensins af by die Kaap ná Kenilworth se uiters suksesvolle somerseisoen nie. Met die Kaap se seisoen, wat op 25 Februarie met die Cape Derby afsluit en as die beste van alle tye beskou word, het Gauteng sopas sy eie weergawe van vyfster-wedrenne bekend gemaak. Die eerste twee, die Gauteng Guineas en die Gauteng Fillies Guineas, het Saterdag dié program ingelui. Die Guineas was die eerste been van die Triple Crown en die Fillies Guineas die eerste been van die Triple Tiara. Dié twee wedrenne het gewys watse opwinding punters die volgende paar weke te wagte kan wees. Die Gauteng Guineas, die eerste been van die Triple Crown, is op skitterende wyse deur Rachel Venniker gewen toe sy op die 33-1 buiteperd Eye Of The Prophet gewen het. Eye Of The Prophet was Son se eerste keuse. Piére Strydom het die Gauteng Fillies Guineas (eerste been van die Triple Tiara) gewen toe hy met Lady of Power eerste verby die wenpaal is. Hierna skuif die fokus na 4 Maart wanneer die tweede been van dié kompetisies – die SA Classic en SA Fillies Classic – beslis word. Die derde en finale been word op 1 April beslis as die SA Derby en die SA Oaks. Die hoogtepunt van die vyfde en laaste dag is die Championships Finale. Hier word die Premier’s Championship Challenge (Gr. 1), Computaform Sprint (Gr. 1), SA Nursery (Gr. 2), SA Filles Nursery (Gr. 2), die Gerald Rosenberg Stakes (Gr. 2), die Camellia Stakes (Gr. 2) en die Gold Bowl (Gr. 3) beslis.