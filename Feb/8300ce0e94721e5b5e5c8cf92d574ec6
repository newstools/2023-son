DIE Stad Kaapstad veroordeel 'n petrolbom-aanval Donderdagaand by 'n huisprojek in Delft. Gelukkig is niemand beseer nie en werk sal voortgaan as werkers se veiligheid nie in gedrang kom nie. Malusi Booi, mayco-lid van menslike nedersettings, sê die polisie ondersoek die saak. "Twee konstruksiemasjiene en materiale is gebom. Ons het sekuriteit verskerp by die Delft Symphony Way huisprojek nadat verlede week op kontrakteurs geskiet is. "Law enforcement agentskappe monitor die situasie en die Stad wil dit duidelik stel dat ons nie kriminele aanvalle of inmenging van die gemeenskap of afdreigings sal duld nie." Booi sê mense van die gemeenskap moet saam met die stad staan en 3 300 begunstigdes van areas soos  Blikkiesdorp, Malawi Camp en Freedom Farm sal by die behuising baat. 'n Beloning van R5 000 word aangebied as iemand inligting kan gee vir die arrestasie van die kriminele. Mense kan naamloos bel na 0800 1100 77.