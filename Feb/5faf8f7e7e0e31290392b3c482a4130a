JOSEPH Dweba het in sy paar toetse vir die Springbokke met sy ingooiwerk by die lynstane gesukkel, maar sedert sy skuif na die Stormers het daardie aspek van sy spel merkwaardig verbeter. Dweba sal waarskynlik weer die naweek die nr.2-trui in die United Rugby Championhip-kragmeting met die Sharks in die Cape Town Stadium dra. Die 27-jarige haker het van 2020 tot 2022 in 30 games vir Bordeaux in Frankryk gespeel. Voor sy skuif na Frankryk het hy vir die Cheetahs uitgedraf. Dit is egter sedert sy besluit om vanjaar sy rugbyloopbaan in die Kaap by die verdedigende URC-Champs voort te sit, dat hy van sy beste rugby begin speel het. “Ja, die coaches het my van die begin af by die Stormers ge-back,” het Dweba gister ná sy span se slypsessie gesê. “Hulle het vir my gesê ek moet net my rugby geniet. Dit was amazing om by ’n kampioenspan soos die Stormers aan te sluit. Die coaches en die spelers het my baie welkom laat voel en dit was vir my baie maklik om hier in te pas. Ek geniet dit geweldig baie. Hulle het vir my gesê, ek moet doen wat gemaklik vir my is.” Volgens Rito Hlungwani, die coach van die voorspelers, het hulle nie aan Dweba se tegniek van ingooi by die lynstane getorring nie. Tegniek “Wat baie mense nie weet nie, is dat Joseph ’n onortodokse ingooi-tegniek het. Ek dink daar was voorheen probeer om sy tegniek te verander. “Ons het hom net toegelaat om in te gooi soos hy wil. Solank die bal net reguit trek en in die slotte se hande opeindig. Hy doen dinge bietjie anders. Ons back sy tegniek en ons is baie gemaklik daarmee. Dit is hoe ons die hele situasie rondom sy ingooiwerk bestuur het. Ons het nie ook aan ons stelsel verander nie.” Hlungwani is ook in sy noppies met die terugkeer van die ervare haker Scarra Ntubeni, wat lank met ’n besering buite aksie was. “Ja. dit is nice om Scarra terug te hê. Dis great, want dit lig net die vlak van kompetisie in die groep onder die hakers. Ek hou daarvan as die manne mekaar tot die uiterste beproef. Vir Scarra sou dit nooit maklik wees om van ’n achilles-besering af terug te kom nie, maar hy het tot dusver puik gevaar. “Ons hoop hy kan voortaan nog game-time kry,” het Hlungwani bygevoeg.