MET net vyf punte wat die onderste sewe sokkerspanne op die Premierliga-punteleer skei, kan Cape Town City FC beslis nie tevrede voel oor sy huidige posisie nie. Coach Eric Tinkler se span het Saterdag met 2-0 teen SuperSport United vasgeval. Die Kapenaars het laat in die wedstryd in die Lucas Moripe Stadium ’n own goal afgestaan. Nou bevind die Citizens hulle met 23 punte in die tiende plek op die punteleer ná 19 wedstryde. As daar in ag geneem word dat die span wat laaste op die punteleer is, Marumo Gallants, op 18 punte staan, dan is die tiende plek maar ’n benarde posisie om in te wees. Maar die Citizens kan egter ongelukkig voel dat hulle teen SuperSport vasgeval het. Hulle het met ses minute se speeltyd oor ’n gulde geleentheid weggesmyt toe die plaasvervanger Kajally Drammeh ’n gulde kans reg voor die tuisspan se doelhok verbrou het. Blapse Behalwe vir ’n paar blapse in die verdediging, het die Citizens ook op bizarre wyse die tweede doel afgestaan. City se goalie, Darren Keet, het ’n groot fout begaan toe hy van ’n corner kick vorentoe beweeg het. SuperSport se Ghampani Lungu het die bal beheer, maar sy skop na die doelhok was wyd. City se Darwin Gonzalez het egter gedink die bal sou sy span se doelhok binnegaan, maar pleks van om die bal weg te skop het hy dit binne sy eie doelhok ingejaag. City speel Sondag in die Cape Town Stadium teen Royal AM in die Ronde van 32 van die Nedbank Cup. Die ander Kaapse spanne wat ook in aksie sal wees, is Cape Town Spurs, wat Vrydag teen Baroka speel. Die Tweede Liga-span, Clarewood, kom in ’n wegwedstryd teen Mpheni Home Defenders te staan.