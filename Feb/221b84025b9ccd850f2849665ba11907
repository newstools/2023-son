DIE Stormers het net twee veranderinge aan hul pak voorspelers gemaak vir Saterdag se United Rugby Championship-derby met die Bulls in Pretoria. Die haker Scarra Ntubeni en die flank Willie Engelbrecht is in die die beginspan vir die Noord-Suid-kragmeting ingesluit. Die game skop Saterdag 17:05 op Loftus Versfeld af. Dieselfde agterlyn wat diens gedoen het in die sege van 46-19 oor die Sharks twee weke gelede in Durban, bly onveranderd. Die veelsydige voorspeler Ernst van Rhyn gaan sy terugkeer van 'n besering vanaf die bank maak. John Dobson, die Stormers se coach, is gelukkig om kontinuïteit in sy spankeuse te kan behou. "Dit is nogal skaars in hierdie stadium van die seisoen om sulke kontinuïteit te hê en ons is ook baie bly om 'n paar ervare spelers soos Scarra en Ernst ook hierdie week in die mix hê. Dit was 'n goeie week van oefening nadat die spelers laas week 'n welverdiende blaaskans gekry het. Ons is gereed vir wat nog 'n taai derby gaan wees," het hy gesê. Die Stormers-span is: Clayton Blommetjies, Suleiman Hartzenberg, Ruhan Nel, Dan du Plessis, Seabelo Senatla, Manie Libbok, Herschel Jantjies, Marcel Theunissen, Willie Engelbrecht, Deon Fourie (k), Gary Porter, Ruben van Heerden, Neethling Fouchê, Scarra Ntubeni, Brok Harris. BANK: Joseph Dweba, Ali Vermaak, Sazi Sandi, Ernst van Rhyn, Ben-Jason Dixon, Junior Pokomela, Paul de Wet,  Sacha Feinberg-Mngomezulu.