DIE Stormers het Saterdag behoorlik die Sharks se tande op Kingspark in Durban getrek. Die Kapenaars was met ’n allemintige 46-19 baas nadat hulle met rustyd reeds 24-7 voor was. Die besoekers het ses drieë teenoor die drie van die tuisspan gedruk. Dit beteken dat John Dobson (afrigter) se span sy plek in die tweede plek van die United Rugby Championship (URC)-log met 50 punte verstewig het. Daarteenoor kon die Sharks nie die nodige vierde bonuspunt-drie kry wat hulle ’n plek in die top-agt van die log sou verseker het nie. Dit was die Stormers se pak voorspelers wat die grondslag gelê het vir die besoekers se oortuigende sege. Die voorry van Neethling Fouché, Joseph Dweba en die veteraan Brok Harris het hul eweknieë van die Sharks Kuthu Mchunu, Kerron van Vuuren en  Carlu Sadie behoorlik laat klippe kou in die skrums. Die nuwe slotkombinasie van Ruben van Heerden en Gary Porter het ook beïndruk met hul inklimspel in die enjinmaker. Agterlangs het Herschel Jantjies met die soort vertoning vorendag gekom wat hom in die eerste plek ’n Springbok gemaak het en al het sy skakekmaat, Manie Libbok, nie die perfekte dag met die skopstewel gehad nie, het hy soos verwag die nodige rigting en die vonk op die aanval verskaf wat sy buite-agterspelers soos Suleiman Hartzenberg en die terugkerende spoedvraat Seabelo Senatla in die game gebring het. Libbok, wat agterna as die man of the match aangewys is, het oor die span se vertoning gesê: “Ja, die toestande was tough, want dit was warm en bedompig. Ek is baie bly vir die manne. Ons het hiernatoe gekom met ’n plan en ek is net gelukkig dat die boys by die plan gehou het. Dit het vrugte afgewerp. Ons kaptein, Deon Fourie, het van voor gelei. Hy is ’n warrior en ek het baie respek vir hom.” Die Bok-losskakel het baie foute veral met sy strafskoppe na die kantlyn gemaak, maar hy het dit hom nie laat onderkry nie. “Vir my gaan dit oor wanneer jy ’n mistake, maak moet jy so gou as moontlik daarvan vergeet, want ek weet my span het my nodig. Ek moet daar vir elke minuut wees en in die game bly en ek dit is wat ek vandag gegoen het,” het Libbok bygevoeg. Die Stormers geniet nou volgende week ’n blaaskans voordat hulle die daaropvolgende week teen die Bulls op Loftus Versfeld in Pretoria te staan kom. Coach Neil Powell se Sharks gaan op dieselfde dag gasheer vir Ulster in Durban speel. Puntemakers: SHARKS - drieë: Gerbrand Grobler (2), Dan Jooste; doelskoppe: Curwin Bosch (2). STORMERS - drieë: Herschel Jantjies, Ruben van Heerden, Joseph Dweba, Seabelo Senatla, Suleiman  Hartzenberg, Manie Libbok; doelskoppe: Libbok (5); strafdoele: Libbok (2).