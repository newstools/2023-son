DIE Lions is in rep en roer nadat spelers glo vertroue in hul coach, Ivan van Rooyen, en sy afrigtingspan verloor het. Volgens gerugte het die spelers vir Van Rooyen, ’n gemiddelde punt van tussen drie en vier uit 10 gegee, toe hulle gevra is om hom te rate. Dié syfer strook ook met die Lions se huidige rampspoedige wen-persentasie van slegs 39 %. Hulle kom môre (afskop 16:15) teen die Glasgow Warriors op Ellispark in Johannesburg te staan. Rudolf Straeuli, CEO van Lions Rugby, sê hy is ook bewus van die debakel wat die span moes verduur tydens hul Challenge Cup game teen Stade Français. Daar is vroeër die week berig dat die Lions se beplanning voor die kragmeting nie voldoende was nie. Dit het glo daartoe gelei dat die spelers hotdogs voor die game moes eet, en hul eie wasgoed moes was. Die span is boonop gedwing om teen die Pink Army in hul oefen-truie te speel, en moes inderhaas by Stade smeek om hulle te help om hul nommers op die truie te druk, wat glo tot ’n groot vernedering gelei het. Straeuli het gesê hy het ingegryp om die saak op te los, ná die span na Johannesburg teruggekeer het. “Ek is bewus van al die probleme op toer. Ons het ’n debrief gehad en ek is vol vertroue dat ek weet van alles wat daar gebeur het. Ek het dit hanteer. Ons het ’n trui-probleem gehad en daar was ook ’n paar ander probleme, maar ek het dit uitgesorteer,” het hy gesê.