BITTER is jou stryd, maar soet jou oorwinning. Dit is woorde waarin Gloria Matinka glo en mee loop. Dié 56-jarige is vandag ’n Kapenaar, maar is oor- spronklik van Graaff-Reinet, waar sy deur haar ouma en oupa grootgemaak is. “Toe kom die groot teleurstelling vir hulle toe ek swanger raak, en my jongmeisielewe is net daar kortgeknip,” vertel Gloria. Sy het na die grote Kaap verhuis toe haar seun sewe jaar oud was, om verpleegkunde te kom studeer Dis in Kaapstad waar sy haar man, David, ontmoet het. Hulle is geseën met Glementrie (35), Ruchiane (33) en Esraan (28). “David is nou al 13 jaar oorlede, maar dit voel nog soos gister,” vertel Gloria. Sy erken dat haar seun op 16 met dwelms deurmekaar geraak en toe begin steel het. “Hy het in die moeilikheid beland en is ses keer geskiet. Daar is met hom na die hospitaal gejaag en dokters het hom vergeefs probeer red. “Dit was moeilik, ek moes ouer alleen staan, maar kon my toevlug tot die Here neem.” Gloria bieg dat sy stukkend en in pyn was. “Dit was toe die Here my kom stilmaak het en sê ek moet na hom kom wanneer ek in my storm is.” Gloria het van 2012 tot 2014 haar pastorale studie voltooi en is vandag aktief betrokke by die Hope of Glory-bediening, wat sy gestig het. Sy verpleeg steeds, want “dis ’n liefdestaak”, en naweke verkondig sy die evangelie. Sy noem: “Ek wil ander ouers bemoedig; moet nooit ophou bid vir jou kinders nie. “Hou goeie moed, God sal op die regte tyd die uitkoms bied.” Gloria moes ook vergewe om genesing te ontvang. “Vandag is ek meer as ’n oorwinnaar, want die Here doen ’n nuwe ding.” Haar boodskap aan ander is om ontslae te raak van die verlede. “Gee jou laste vir die Here, want hy het aan die Kruis die prys betaal.”