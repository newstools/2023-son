DIE kans om ten minste vir volgende seisoen se Uefa Champions League te kwalifiseer, blyk nou weer binne die bereik van Liverpool te wees. Twee agtereenvolgende oorwinnings in die Engelse Premierliga het Liverpool nou weer die broodnodige selfvertroue gegee vir sy volgende wedstryde. Een daarvan is boonop Dinsdagaand se massiewe kragmeting met Real Madrid in die Champions League. Dié Spaanse span het Jurgen Klopp (manager) se Reds in verlede jaar se eindstryd van dié kompetisie geklop. Maar Saterdag se sege van 2-0 oor Newcastle op St. James’s Park het ook met moontlike slegte nuus vir Klopp se span gekom. Dié sokkerbaas het dit self ná die wedstryd erken toe hy twyfel uitgespreek het oor die doelskieter Darwin Núñez se beskikbaarheid. Núñez het een van die Reds se doele teen Newcastle aangeteken. Klopp het gesê: “Die negatiewe ding is Darwin wat die veld moes verlaat. Ons sal moet sien hoe ernstig dit gaan wees — hopelik nie te erg nie. Ons moet deur hierdie soort goed veg.” Afstuur Volgens Klopp kon sy span veel beter gespeel en selfs met ’n groter score gewen het. Veral nadat Newcastle in die 22ste minuut tot 10 spelers beperk is weens die afstuur van die doelwagter Nick Pope. Die Reds was toe reeds met 2-0 voor, maar het volgens Klopp ritme verloor en swakker begin speel. “Diogo (Jota) kon vir ons gescore het. Bobby (Firmino) het goed begin, maar so ’n paar balle verloor wat hulle kanse op die teenaanval gegee het,” het Klopp verduidelik. Gelukkig vir Klopp het die Reds se ander doelskieter Cody Gakpo gewys sy tydperk van blanks skiet is straks verby. Hy het die Reds se tweede doel behaal ­— sy tweede in twee wedstryde.