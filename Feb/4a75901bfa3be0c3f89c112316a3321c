TOE die nuus Donderdagnag bekend geraak het dat die gewilde en geliefde Rocket Man Jerry Watt (69) afgesterf het, was dit vir Sonlanders asof hulle ’n familielid aan die dood afgestaan het. Watt was ’n huishoudelike naam — die ikoniese kitaarman van The Rockets wie se tunes al van toeka voete laat jeuk en mense laat saamdans en -sing het. Watt se gesondheid het die laaste tyd baie agteruitgegaan, maar wanneer hy daai kitaar gespeel het, was hy ’n ander mens. Hy was lid van die ikoniese disco band The Rockets, wat in die 1970’s gestig is. Deur die jare het die lede gekom en gegaan. In 1990 het Watt die leier van die band geword. Dié geliefde Rocket Man het Donderdagaand rustig by sy huis gesterf waar hy omring was deur sy familie. Watt se vrou, Allison, het vertel dat The Rockets ’n baie besige skedule vir Desember gehad het. Gewas “Hulle het baie vertonings gehad en Jerry het by al die vertonings gespeel, al het sy gesondheid agteruitgegaan en het hy nie goed gevoel nie. Maar as hy die kitaar in sy hand gehad het, het hy bomenslike krag gehad. Die dokters was selfs verbaas dat hy kon speel.” In Maart laas jaar is ’n kwaadaardige gewas by hom ontdek. Dit is in ’n 15 uur lange operasie verwyder. “Hulle het dit plus een van sy niere en ’n stuk van sy dikderm in die operasie verwyder. Die chirurg het wel gesê daar is ’n moontlikheid dat dit kan teruggroei en ongelukkig het dit wel en die kanker het versprei.” Watt is in Januarie weer in die hospitaal opgeneem. “Hy het sy kinders, kleinkinders, sy broers en susters en sy ma aanbid. Hulle is ’n baie hegte gesin. Hy was ’n sagte omgee-mens en so was hy ook by die huis. Hy was lief vir ontspan, het sokker en musiek geniet.” Sy vertel hulle het gehoop dat hy nog sy tribute-konsert kon bywoon wat in Hanover Street in GrandWest gehou gaan word. “Ons het nie geweet wanneer Jerry se laaste optrede kon wees nie, ons het gehoop dit sou Sondagaand gewees het, maar ongelukkig het hy voor dit gesterf. Sy laaste optrede wat hy kon doen, was dus begin Januarie in Paternoster. “Ek weet die eienaar van die venue het gesê die show was absoluut briljant, maar hy is daarna in die hospitaal opgeneem. Hy wou nog optree toe hy uitkom, maar hy was nie sterk genoeg nie. “Die ondersteuning wat ons van die publiek ontvang het, het ons baie gehelp om deur hierdie situasie te kom. Ons kan die liefde voel. “Jerry het deur sy musiek geleef, musiek was sy lewe en dit was so wonderlik dat dit sy lewe kon wees. Hy het die voorreg gehad om iets te doen waarvoor hy sy hele lewe lief was. “Jerry was nie net ’n groot musikant en mens nie, maar hy het die ondersteuning gekoester wat hy van sy aanhangers gekry het. Daarom het hy altyd uit sy pad gaan, selfs CD’s persoonlik by mense se huise afgelewer, kom sing ‘gelukkige verjaardag’ wanneer dit hulle verjaarsdae was. Ek dink dit was wat jou gewys het watter soort mens hy was. “Musiek, aanhangers, optredes — dit is waarvoor hy gelewe het en ek is so dankbaar dat ek hom kon deel.”