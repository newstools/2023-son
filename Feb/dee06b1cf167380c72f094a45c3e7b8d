TERWYL dit wil voorkom asof die wiele begin afval by Greenwood Athletic, is dit Premier United wat begin stoom opbou in die Derde Liga-veldtog. Mark Faro (coach) se Premier United het Dinsdagaand die eerste span geword wat dié seisoen die “Green Machine” op Solo Street in Retreat ore aansit. Greenwood het die derde keer agtereenvolgens verloor toe Premier United hom voor sy tuisskare met 2-0 verniel het. Dit was Premier United se vierde oorwinning agtereenvolgens en Faro se span is nou besig om groot opgang op die punteleer te maak. Premier het nou 20 punte en beklee die sewende posisie op die punteleer. Dit is egter nog 11 punte agter die voorloper, Silver Spurs. Faro het gesê: “Ja, ons klop nou hard aan die deur om weer by die 30 punt-merk te kom. Die spanne bo-aan die log begin nou worry, want ons is terug onder die top guns. “Ons sal nou met ’n selfs groter aanslag vorendag kom.” Hoewel Premier verdien het om dié wedstryd te wen, sal Greenwood se Lionel Miller homself en sy spelers harde vrae moet begin vra. Greenwood het kanse gehad om doele aan te teken, maar die tuisspan se afronding was poor. Miller het verduidelik: “Ek weet nie of ons net nie ons voete kan vind nie, maar die goals wil net nie kom nie. Ons skep beslis genoeg kanse, maar benut dit nie.” Sterk “My boodskap aan die spelers was om dit nie té hard op te neem nie. Twee seisoene gelede het ons ook so gesukkel en vyf wedstryde agtereenvolgens verloor. “Ons het toe steeds sterk geëindig en in die tweede plek klaargemaak. “My spelers moet nou net step-up en karakter wys, want hulle is big boys. “Jy moet weet die veldtog is nie ’n sprint nie, maar ’n maraton want daar is nog ’n lang pad om te gaan.” Intussen het Crissando de Weber se Junction Rovers nog ’n indrukwekkende vertoning opgedis en Jomos Power in Atlantis met 3-0 oorrompel. Junction (28) is nou weer binne trefafstand van sy buurspan en voorloper, Silver Spurs. Hy is drie punte agter Spurs. Dié duo pak mekaar Saterdag in Heideveld.