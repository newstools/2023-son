HAAI, Sonlanders! BRIAN FREDERICKS noem sy jongste pennevrug “Die Fixer”. Geniet nou die laaste hoofstuk van hierdie boeiende verhaal. ‘WAT’S jou naam?’’ vra ek vir Die Clean­er oor die sel. “Wat’s jou regte naam?’’ Hy lag. Dis die lag van iemand wat weet hy’s in beheer van die situasie. Die man wat vir my kan sê “spring” en dan vra ek hoe hoog. “Noem my Christo,’’ sê hy. “Christo, jy sê jy het vir Elton en Carmen,’’ sê ek en haal diep asem. “Ek soek ’n bewys van lewe.’’ “Dit klink fair,’’ sê hy. Ek hoor geluide op die agtergrond. ’n Stoel wat op die vloer rondskuur. Iemand wat kreun van pyn, maar ek’s nie heeltemal seker nie. “Boss, moenie na die psycho luister nie,’’ kom Elton se stem oor die sel en verdwyn weer. “Die man is mal!’’ sê Carmen. “Moenie worry nie, Carmen ...’’ begin ek, maar sy’s ook weg. “Jy het jou bewyse, ma-se-kind,’’ hoor ek vir Christo. “Ek het nie vir Carmen seergemaak nie, want ek’s ’n gentleman, maar dit beteken nie ek sal dit nie doen nie. Jou bra Elton se neus bloei en sy bolip is opgeswel. Hy het hom sterkgevriet gehou. “Soos ek nou voel gaan niemand vir hulle sterkgevriet hou met my nie.’’ “Wat’s jou plan hier?’’ vra ek. “Doen jy die dinge om my te tart? Wil jy my in pyn sien? Wat’s jou agenda?’’ “Agenda? Ek like daai woord.’’ “Wil jy geld hê? Ek’s nie so ryk nie, maar ek het geld vir jou. Laat vir Elton en Carmen gaan. Jy’s duidelik agter my aan. Om die een of ander rede wil jy my in pyn sien.’’ “Ek’s nie agter jou aan nie. Ek’s agter julle aan. Maar laat ons nie tyd mors nie. Laat ons ernstig raak. Waar is jy nou?’’ “Ek was op pad na my kantoor toe,’’ sê ek. “Waar presies is jy nou?’’ “Maitland. Naby die treinstasie.’’ “Ry regdeur Kaap toe en gaan stop oorkant die Absa-gebou. Gee my ’n call as jy daar kom. Ons al twee weet mos jy kan nie die boere bel nie. So, dis nie nodig om dit vir jou te sê nie. Jy’s nie ’n engel nie en ek het bewyse van jou wat lyke skoonmaak. Daar was ’n kamera waar jy laas die lyk weggevat het. Jy en jou hele crew was besig om ’n moordtoneel skoon te maak. Ek het dit alles. Skelm se vet braai altyd. Bel my as jy in die Kaap kom.’’ Die lyn gaan dood. Dit begin nou skemer raak. Minder karre op straat. Vroeër het ek gesmaak vir samoosas, maar nou’s my eetlus weg. Ek ry verby die Parade en Golden Acre en gaan stop voor die Absa-gebou. Wat wil die man hê moet ek hier kom doen? Die bank kom beroof? Wil hy hê ek moet my dood hier kom kry? Ek bel hom en sy sel lui. “Ek’s voor die gebou,’’ sê ek. “Lekker, bra, lekker,’’ sê hy en ek hoor hom ’n entjie opsteek en rook uitblaas. Ek try ’n gesig by die stem sit, maar ek kry nie ’n picture van hom nie. Kan nie eens sy ouderdom skat nie. “Oor ’n halfuur gaan daar ’n vrou met ’n bloedrooi rok uit daai bank uitkom,’’ gaan Christo verder. “Sy het rooi hakkie-skoene ook aan. Het jy ’n mes of iets by jou?’’ “Waarvan praat jy? Wil jy hê ek moet haar seermaak?’’ “Het ek gepraat van seermaak? Ek het gevra of jy ’n mes het.’’ “Nee,’’ sê ek. “Gaan koop êrens ’n mes,’’ sê hy, “en maak gou. Sy kom nou enige tyd uit die bank.’’ Ek gaan koop ’n mes by Pick n Pay en klim terug in die kar. “As sy uitkom, dan force jy haar in die kar in ...’’ “Is jy mal?’’ vra ek. “Moet ek nou iemand kidnap? Wat het die vrou vir jou gemaak? Dis reguit tronk toe met my.’’ “Blah, blah, blah!’’ sê Christo. “Hou op kerm, jou stuk gemors! Jy tjank onnodig. Niemand het vir jou gesê word ’n criminal nie. As jy nie doen wat ek sê nie, ek belowe jou, ek skiet vir Elton en Carmen dood. Jy moet dit glo!’’ “Dis fine,’’ sê ek. “Sal so maak.’’ “Dis mooi, my klong,’’ sê Christo. “Bel my as sy saam jou in die kar sit.’’ Die lyn gaan dood. My hart klop hard soos ek wag. Dis toe ek die vrou sien. Lang hare, bril in haar hand, rooi van kop tot tone. Ek klim vinnig uit die kar uit. “Hallo,’’ sê ek vir haar en sy gaan staan. “Kan jy my miskien verduidelik waar die Parade is?’’ Mense loop verby ons. Sy begin my aanwysings gee. Ek weet nie watter perfume sy gebruik nie, maar sy ruik lekker. Het die mes tussen my belt en jeans ingedruk. Ek maak my baadjie oop sodat sy die mes sien en sy snak na haar asem. “Jy kan skree, maar ek gaan jou seermaak voordat iemand jou kan help,’’ sê ek. “Moet my nie force om jou seer te maak nie.’’ Ek kan nie glo ek praat hierdie dinge nie. Staan nou op die straat en dreig mense. Sy sluk diep en klim saam my in die kar. Makliker as wat ek gedink het, maar dit laat my steeds nie beter voel nie. Haar naam is Sandra. Ek laat haar die kar ry terwyl ek Christo bel. “Ek het haar,’’ sê ek vir hom. “Mooi, man, mooi,’’ sê hy. “Kom reguit Maitland-begraafplaas toe. Kyk vir die ingang waar die wit Opel staan. Ry in. Ek en jou twee vriende wag vir julle.’’ “Moet my nie seermaak nie, asseblief,’’ sê Sandra agter die stuurwiel. “Ek het geld.’’ “Jy gaan nie seerkry nie,’’ sê ek, maar ek glo nie my eie woorde nie. Die wiel het gedraai. Het nog nooit so kragteloos gevoel nie. Dis reeds donker toe ons voor die hek by die begraafplaas stilhou. Daar’s ’n sterk wind wat die dooie blare rondwaai. Ek ry die stofpad in en gaan stop langs die laaste twee bome soos Christo my gesê het. Ek kan nie glo wat ek sien nie. Daar’s drie skaduwees. Twee is besig om grafte oop te grawe en een sit gemaklik bo-op ’n boomstomp. Ek en Sandra klim al twee uit die kar uit met ons hande in die lug. “Kyk wie join die paartie,’’ sê die man op die boomstomp. Christo. Hy wys met die Glock na Elton en Carmen. “Los daai laaste graf, laat hy ’n bietjie grawe.’’ Hy wys na my. Twaalf grafte is reeds oop. Elton-hulle is vol stof. Die graf wat ek uithaal, is die lyk van twee dae terug. “Dis my ma,’’ sê Christo vir my. “Dis hoekom ek die goed gedoen het. Die boere is op pad. Het hulle klaar gebel. “Ons moet vir ons sondes betaal.’’ Hy wys na die ander oop grafte. “Hierdie mense se families soek hulle. Hulle geliefdes moet hulle self begrawe.’’ Hy kyk na Sandra. “Dis Georgie-boy se vrou. Sy het hom geforce om my ma te vermoor.’’ Ek hoor en sien die loeiende sirens van polisievoertuie wat vinnig aangery kom. Die wiel het gedraai.