SONLANDERS, drie vroue, Siena, Carol en Oumeit, vind vriendskap by mekaar terwyl hulle hul daaglikse sorge verdrink in Bloedbad. Cardo probeer alles doen om sy sussie te beskerm terwyl sy ma met ongure karakters uithang. Geniet hoofstuk 2 van “Loon van die Sonde”, uit die pen van Nicky Fouldien. ‘MOET ek al wee’ droë brood vriet? skel Kapê terwyl hy in die kas rondkrap. “Ek issie ’n f*kk*n hondtie,” hy kap die blikbord hard op die tafel neer. “Djy, jintoe! Op! Ek soek ôdentlike vriete!” Siena weet dit gaan nie help sy hou haar verder aan die slaap nie. Dit gaan net Kapê se tik-benewelde brein verder aanwakker. Sy beur orent en stap na die bierkrat wat as koskas dien. Hier in Riemvasmaak is bierkratte gewilde meubels. Dit dien as koskaste, klerekaste en stoele. Sy haal die halfdosyn eiers uit. Dit, ’n halwe pakkie mieliemeel, ’n halwe bruinbrood en sout is die enigste items in die krat. Die eiers was vir ontbyt. “Toe, toe... roer djou! Ek wil loep vrek.” Siena antwoord nie. Of sy nou terugpraat of stilbly, nie een van die twee is goed nie. Sy steek die gaspot aan en gooi al ses eiers in die koue pan. Sy weet as sy net waag om een agter te hou, sal dit sy woede aanwakker. Sy skep die half loperige roereiers bo op die droë brood in sy bord. Hy begin toe oë eet en sy klim terug in die bed. Buite gee ’n haan sy eerste kraai. Sy lê in spanning en wag vir Kapê om bed toe te kom. Toe sy hand aan haar heup raak, draai sy gewillig om. Sy’t al geleer om nie teë te stribbel nie. Al is sy ook hoe gewillig, stop dit hom nie om haar soms verbaal en fisiek te mishandel nie. Sy doen alles ter wille van klein Dora. Hoeveel keer moes die kind dit nie aanskou nie? Hoor haar ma is sleg en verkoop haar lyf. Ja, dis waar, maar hoe sal hulle lewe as sy dit nie doen nie? Hulle moet eet en Kapê soek elke dag sy tik-geld. Sy het al in die hospitaal gaan draai oor sy abuse. Dit mag nie weer gebeur nie. Sy kan nie vir klein Dora alleen in Kapê se sorg los nie. Dis hoekom sy haar werk gelos het en nou moet sy haar lyf verkoop aan Bloedbad se dronk customers. Dis ook hoekom sy haar dan eers byna sinneloos dronk moet drink. Drank maak alles bietjie draagliker. Kapê rol steunend van haar af en begin byna dadelik hardop snork. Siena staar na die ligstrepe wat deur die gate in die sinkplate skyn. Die dag begin breek. Vir baie inwoners in Riemvasmaak kom net nog ’n dag vol pyn, hartseer en armoede. Sy wonder hoekom is Carol die laaste week so skaars. Sy het haar nog laas Vrydagaand by Bloedbad gesien. Die arme vrou. Nes baie vroue hier in Riemvasmaak dra sy swaar aan haar laste. Nadat Geweld laas maand haar seun doodgesteek het, is sy nie meer haarself nie. Reginald was ’n goeie seun. Altyd los werkies ná skool gedoen om sy ma te help. Almal het Carol gewaarsku teen Geweld, maar sy was smoorverlief. Geweld het al drie moorde op sy kerfstok en het net ses maande gelede uit die tronk gekom. Miskien sien sy vanaand vir Carol by Bloedbad. Dan kan sy haar weer bietjie moed inpraat, is Siena se laaste gedagte voordat sy insluimer.“... EK IS die opstanding en die lewe. Wie in my glo, sal lewe al het hy ook gesterwe!” dreun-sing pastoor Ricky. “...wikkel nou daai heupe... en doen dit lekke. Gooi dit mettie skouers...” blêr die jukebox in Bloedbad. “Die loon van sonde is die dood!” bestraf pastoor Ricky. Oumeit skud haar kop. Hoe harder sy konsentreer op Bloedbad se musiek, hoe meer dring die pastoor se woorde tot haar deur. Oorkant haar sit Siena en staar in die niet. Haar oë nikssiende. Sy wonder waar is Carol. So op ’n manier het hulle soort van vriende geword, al is hul vriendskap beperk tot saamdrink hier in Bloedbad. Daar buite lei elkeen hul eie lewe, maar hier binne in Bloedbad deel hulle meer as net hul drank. Hier dra hulle mekaar se laste. Verdrink hulle hul sorge en kry hulle saam dronkverdriet. “Hy’t die wonders kom doen tot binne in my siel. Hy’t die wonders kom doen tot binne in my siel. Die dag toe Jesus my siel kom red, o ja, hy’t die wonders kom doen.” Oumeit beur orent. Sy kan dit nie meer verduur nie. Sy kon netsowel in die blerrie tentkerk gesit het as hier in Bloedbad. Sy hoor meer die geprekery as die geraas hier binne. Sy vleg deur die dansende skare na buite. Op die bierkrat sit en staar Siena nog steeds in die niet. Langs haar sinkhok buk Oumeit eers om haar blaas te ledig. Sy kom orent, dan hoor sy dit. Lienkie, haar vyftienjarige dogter, se pleitstem. “Ek willie. Se’blief, moenie.” Oumeit sak op haar hurke neer. Haar lyf wiegend. Haar kop stampend op die klipperige grond, maar sy voel dit skaars. “Here, help my! Here, help ons!” prewel sy snikkend. Sy wens sy kan haar kind help. Vir twee jaar gaan dit al só. Verkrag Jimmy haar kind en sy moet stilbly of hulle sit sonder ’n dak oor hulle kop. Sy kan nie terug strate toe nie. Sy’s moeg geskarrel. Moeg van honger wees en koud kry. Moeg van lewe op aalmoese en ryk mense se vuil kyke. Moeg van alles. Vir die lewe. “Djy ko sê nie ve my nee, nie! As djou ma te sleg is om ’n vrou te wies, sal djy my vrou wies!” bereik Jimmy se stem haar ore. Iets vou saggies om Oumeit se nek. Sy leun terug vir asem, maar die drukking word knellend. Haar kind se snikke is die laaste wat sy hoor voor die sterrehemel bo Riemvasmaak stadig verdof en die stemme in haar ore stil word. Cardo skud sy kop toe hy die boodskap in die pastoor se oë lees. Hy sien weer Mia se wriemelende lyfie onder die groot man met die kopbeen-tatoe teen sy nek. Sy ma wat langs die bed op die vloer sit. Wynbottel teen haar lippe. Cardo voel die pastoor se hand teen sy skouer. Sy ma se droë snikke ruk hom na die hede. Daar binne in die kil, koue hospitaalkamer onder spierwit lakens lê Mia se gebroke liggaampie. Mia, vir wie hy met sy lewe wou beskerm. Hy hoor skaars die pastoor se prewelende gebed. Binne hom voel dit dood. Dood soos Mia. Hy draai om en loop in die lang hospitaalgang af. Weg van die pastoor. Weg van sy ma, wat lankal nie meer sy ma is nie.