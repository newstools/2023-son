HAAI, Sonlanders! BRIAN FREDERICKS noem sy jongste pennevrug “Die Fixer”. Geniet die eerste hoofstuk! MY FAMILIE, vriende en kennisse ken my as Ashley Jacobs. In my ander lewe, die lewe wat ek in die donkerte lei, ken mense my as “Die Fixer”. Dis wat ek doen: Ek los mense se probleme op. Die probleme wat mense in die tronk of op die straat sal laat beland. Ek sê gereeld vir my kliënte: As jy in die moeilikheid beland, bel my dadelik. Baie mense bel eers die prokureur, of hulle beste vriend, of hulle lewe ’n tyd lank dwaalloos in die nagmerrie. Dis ’n groot fout. Prokureurs moet vaskyk teen die wet. Vriende gee voor hulle kan geheime hou, maar ons weet sekere mense is nou eenmaal papbroeke. Niks murg in hulle pype nie. As mense met vriende stry, dan skree hulle maklik al jou geheime vir die wêreld om te hoor. Dan moet jy jou kop in skaamte laat sak, of nog erger, daar’s ’n klop aan jou voordeur en dis die gereg wat ’n paar yskoue boeie aan jou polse slaan. Dan wil sekere mense in hulle hande huil, maar dis dan te laat. Jy bel vir my sodra jy ’n problem kry. Het jy miskien per ongeluk iemand doodgemaak en nou raas jou kop, want jy weet nie wat om met die lyk te maak nie? Word my kliënt. Het jy ’n affair gehad en nou wil jou vrou of man jou skei, en jou sonder ’n sent los? Bel my. Wil jy die affair stopsit, maar jy word nou gestalk of die persoon blackmail jou? Is jou familielid vermis en die polisie maak geen vordering met die saak nie? Maak iemand by die werk of in jou community die lewe vir jou moeilik? Boelies is oud en jonk. As jy hierdie tipe probleme het, is al wat jy moet doen, om my te bel. Ek raak van jou problem ontslae, maar dit beteken nie ek gaan mense vermoor nie. Ek sit in ’n restaurant in die Kaap en eet, toe my sel lui. Ek het twee phones. Een vir my normale lewe en een vir my ondergrondse dinge. Ek werk as ’n tegnikus oorkant die Absa-gebou in die Kaap. Ek’s besig om ’n slaai en ’n sandwich te eet toe ek die oproep op die geheime sel beantwoord. Ek kyk rond om seker te maak niemand in die eetplek is binne hoorafstand nie. In my lyn van werk moet ek altyd baie versigtig wees. Ek loop rond met baie bekende mense se geheime. Daar’s min werkersklasmense wat kliënte van my is omdat ek so duur vra. Om iemand se geheime te bewaar en weg te steek, is ’n duur affêre. “Hallo,’’ sê ek. Ek hoor die asemhaling, maar die persoon weier om te praat. “Praat ek met die Fixer?’’ vra die stem ná ’n ruk en net toe ek begin wonder of ek nie maar die oproep moet beëindig nie. Dis ’n man. Bewerig en hoorbaar op sy nerves. Ek kyk op my polshorlosie. Dis oor vyf en ek was op pad huis toe. “Waar kry jy die nommer?’’ vra ek. “Ek kry dit by ’n vriend van ’n vriend,’’ sê die man. Dis goed. Ek verkies mense wat so praat. “Wat’s die probleem?’’ vra ek. “Ek gaan tronk toe... het iets verskrikliks aangevang. Jirre, ek weet’ie wat om te maak nie!’’ “Relax,’’ sê ek en loop uit die restaurant uit en gaan staan op die sypaadjie langs die vullisdrom. “Wat’s jou naam?’’ “George,’’ sê hy. “Oukei, George,’’ sê ek. “Sê my wat die problem is.’’ Hy begin huil. “Dis ’n nommer een.’’ Nommer een beteken dis ’n lyk. Iemand is per ongeluk dood. Al my misdade het verskillende nommers. “Jy weet seker wat my fee is? Ek vra R200 000 vir ’n nommer een.’’ Ek hoor ’n geluid. “Ja, dis reg,’’ sê George. “George, waar is jy nou?’’ Ek haal my notaboek en pen uit my hempsak uit. Hy gee my die adres, wat ek vinnig in my notaboek neerskryf. Dis ’n adres in Goodwood. Paar strate weg van die Goodwood-sentrum af. Ek ken die plek, want ek het al ’n job daar gedoen. “George, luister nou mooi vir my,’’ sê ek. “Moet niemand anders bel nie. Ek bedoel niemand!’’ Ek kyk op my horlosie. “Ek’s seker so binne vyftien minute daar. Is jy alleen?’’ “Ja.’’ “Ek dra ’n blou Allstar-hoodie met ’n pers kep.’’ “Moenie lank maak nie, asseblief,’’ soebat George. “Ek weet nie... so iets het nog nooit met my gebeur nie.’’ “Ek sal nie lank wees nie,’’ sê ek. Ek ken al hierdie soort panic van my kliënte. Hulle is soos mense wat in die donkerte rondloop en Die Fixer kom maak lig. Wel, George, gryp jou paycheck, want die Fixer is op pad. Eers moet ek vir Carmen en vir Elton kry. My twee kollegas. My partners in crime. Carmen is my computer expert en Elton is ’n all-round­er. Ek vertrou hierdie twee met my lewe. Ek bel hulle al twee en gee die adres in Goodwood. Die huis is ’n blok weg van die Goodwood-sentrum af. Mooi tuin met kniehoogte-baksteenmuur, vrugtebome met ’n sementpaadjie wat lei na ’n houtdeur met goudkleurige deurklopper. Ek sit eers buite in my kar en kyk in die straat op en af. Niks lyk verdag nie. Ek stap tot by die voordeur en klop, maar kry niks antwoord nie. Klop weer. Iemand loer versigtig by die gordyn. Die voordeur kreun oop. Die man het ’n middelbles en dra bril. Hy’s in ’n hemp, wit kortbroek en ’n paar skoolkouse. Duidelik is sy nerves stukkend. “Die Fixer?’’ sê ek. “Dankie tog!’’ sê hy. “Dankie jy’t gekom.’’ Hy maak die deur versigtig agter my toe. Oopplankombuis aan my regterkant met ’n sitkamer vol swart leerbanke. Die sliding door staan oop en kyk uit op ’n mooi tuin. Iemand kyk mooi na die tuin, maar dis nie wat my aandag gryp nie. George begin snik agter my. Op die teëlvloer lê ’n vrou op haar rug met ’n stukkende sonbril langs haar swart hare. Met haar linkerwang teen die vloer loop die bloed na die tafelpoot, haar regterknie rus op haar linkerknie. Die swart handsak lê in die bloed. Ek kyk na George. “Wat het hier gebeur?’’ Sy hande begin beduie. “Dit was ’n groot mistake. “Sy het hier ingekom en geskel. Sy sê ek hou haar lank aan ’n lyntjie, sy is niemand se mistress nie ...”