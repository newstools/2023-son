EEN persoon is dood en minstens 13 ander is beseer toe 'n taxi en 'n ligte motor op die N1 naby Klapmuts van voor teen mekaar gebots het. Luidens 'n verklaring van ER24 het hulle en ander nooddienste om 14:00 op die toneel aangekom. "Medici het die pasiënte ondersoek en gevind dat een noodlottige beserings opgedoen het terwyl twee ander, wat in die taxi vasgesit het, in 'n kritieke toestand was. Verskeie ander het ligte tot matige beserings opgedoen," sê Russel Meiring, woordvoerder van ER24. Gespesialiseerde toerusting moes gebruik word om die vasgekeerde pasiënte uit die taxi te bevry. Nadat hulle bevry is, is een van die kritiek beseerde pasiënte per helikopter na 'n nabygeleë hospitaal geneem. Die omstandighede rondom die ongeluk word nog ondersoek. 