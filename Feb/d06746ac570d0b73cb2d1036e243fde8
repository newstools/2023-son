IN DIE strate ken baie hom as Isidingo se Chicco, Jerome van Hillside, Erfsondes se Wong September of een van die talle karakters wat hy foutloos vertolk. Terence Bridgett se uitsonderlike talent waarmee hy Suid-Afrikaners al dekades lank in ’n verskeidenheid van sepies vermaak, maak van hom ’n sepie-koning. Nou is daar nog een wat hy op sy kerfstok kan voeg. Terence vertel: “My webblad sê self ek is Suid-Afrika se original sepie-slet.” In die vlei vertolk hy die rol van An­thony, ’n goeie man met goeie intensies. “Anthony is ’n man in ’n baie komplekse situasie en ek hoop kykers veroordeel hom nie te veel soos die storie ontvou nie. Hy wou maar nog altyd net behoort en deel van ’n familie wees,” vertel Terence oor sy karakter. Kim Syster, wat ’n paar jaar gelede sy dogter in 90 Plein Street was, vertolk sy vrou en die twee het ’n seun. Dit was glad nie moeilik vir Terence om by die Vlei in te trek nie. Hy sê: “Die spelers en mense agter die skerms is ’n plesier om mee te werk en dit het my tuis laat voel. Dit is lekker om omring te wees deur mense wat ’n passie het vir wat hulle doen en dit wys in die eindproduk.” Terence sit nie stil nie en wanneer hy nie op ons TV-skerms is nie, is hy by een van sy ander projekte besig. Hy sê: “Ek gee klas, baie meer as wat ek gedink het ek sou, vir hoër­skoolleerders en studente.” Die bekroonde akteur het ook ’n besigheid en is ’n vennoot in ’n produksiemaatskappy. Hy werk ook aan sy tweede kabaret en werk in die korporatiewe mark. Terence is in Kaapstad gebore as die laatlam en enigste seun van vyf kinders. Hy het sy skoolloopbaan by die Drakensberg-seunskool begin en aan SACS matrikuleer, waarna hy ’n BA in spraak en drama aan die Universiteit van Kaapstad se dramaskool verwerf het. “Ek is hier gebore, maar ’n Shakespeare-produksie het my na Johannesburg geneem en daar het ek 25 jaar gewoon. Tussendeur het ek Kaap toe gekom vir verskeie produksies, maar dit was altyd net vir ’n paar maande. “Dit is nou wonderlik om op langtermynkontrak terug te wees en in die Kaap te werk. “Waar ek woon, het ek ’n wonderlike uitsig op die berg en my familie is weer naby en natuurlik my Kaapse vrinne.” Terence vertel die interaksie met mense op straat verskil. “Dit hang af van waar of watter program mense my ken. “Dit maak wel my hart nogal warm wanneer mense my in die Kaap sien en sê: ‘Welkom tuis.’ “Ek is baie bevoorreg dat ek kan doen waarvoor ek lief is en dat ander plesier daaruit put.”