DIE “Rocket-Man” se kitaar is vir ewig stil.Jerry Watt, leier van die legendariese musiekgroep The Rockets het Donderdagaand afgesterf. Die hartseer nuus is deur een van sy band-lede Manuel Losper bevestig. Son het onlangs berig die ikoniese disco band gaan ná meer as 55 jaar die musiektuig neerlê en dat Jerry se gesondheid agteruitgegaan het. Op Sondag 12 Februarie sou dit die laaste keer wees dat The Rockets in aksie sou wees. Min het ons geweet dat Jerry vóór dan die tydige met die ewige gaan wissel nie. Die band is veronderstel om sy laaste farewell show, The Rockets Final Journey Farewell Show, in die Hanover Street-nagklub in GrandWest te hou. Daar is genoem dat die show ’n tribute gaan wees aan hul leier, Jerry Watt, wat om gesondheids­redes uit die musiekwêreld aftree. Deur die jare het die lede gekom en gegaan en in 1990 het Jerry die leier van die band geword. The Rockets het toe ontpop as ’n baie gewilde disco band oor hulle veelsydige genres waarin hulle sing en het die wêreld platgetoer. Jerry was baie geliefd onder musikante en musiekliefhebbers daarom byna ‘n uur ná sy heengaan was Facebook vol van medelye vir die musikant se familie. Ene Ravon Noble se hart is stukkend oor die heengaan van Jerry. Hy skryf: “My orkesleier, my onderwyser, my mentor, my drywer en my vriend. Jerry, ek dank God dat Hy ons paaie toegelaat het om te kruis. Jy het my op my hoogste hoogtes en laagtes gesien, ons het saam die wêreld gereis en die massas. “Jy het my die geleentheid gegee om deel te wees van die Suid-Afrikaanse geskiedenis en saam met jou te speel in die mees legendariese groep wat ons nasie nog ooit geken het #therockets. Ek sal ons geselsies mis, jou leiding, veral sokkerpraatjies. Rus goed, my broer. Dankie vir die musiek.” Die Kaapse kunstenaar Alistair Izobell het ook sy medelye aan Jerry se familie betoon. Hy skryf: “ ’n Legende het geval. Herinneringe stroom in. Ek is lief vir jou, my vriend! Ek sal altyd my reis saam met The Rockets koester. Gaan speel op daardie verhoog in die lug.” Rus sag, Rocket-Man.