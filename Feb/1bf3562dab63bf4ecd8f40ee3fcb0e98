DIE moordsaak teen ’n man van Royal Heights in Calitzdorp is in die Oudtshoorn-streekhof vir verdere getuienis van die verdediging tot Maart uitgestel. Adrian Gerber (29) ontken skuld en sê die oorledene, Elrico Booysen, was die betrokke aand van 21 September 2018 sterk onder die invloed van drank toe hy op bierbottels en hout gegly, sywaarts met sy kop teen ’n muur geval en toe weer op ’n sementblad geval het. Die staat voer aan Gerber het vir Booysen met die spanhoutjie oor sy kop geslaan en hy het later in die Grootte Schuur-hospitaal aan sy beserings beswyk. ’n Buurman, Francois Kloppers, het getuig hy het laataand voor sy huis gesit en drie harde slae gehoor. Toe hy opkyk het hy gesien hoe Gerber vir Booysen met die vierde hou oor sy kop slaan. Volgens Gerber kon Kloppers nie van sy huis sien wat gebeur het nie. Volgens hom het hy en die oorledene saam met nog vriende die betrokke aand gekuier en gebraai toe Cindy-Lee, die oorledene se vriendin, se eks-kêrel daar stilgehou en gevra het of hy saam kan kuier. Sy het nee gesê en toe sy in die huis in is, is Booysen agterna omdat hy, volgens Gerber, “baie kwaad” was. Dit is toe dat hy gegly en geval het. Die staatsaanklaer, Mervin Saaiman, het dit aan Gerber gestel dat sy weergawe nie sin maak nie omdat die oorledene nie die erge kopbeserings kon opgedoen het deur net te gly en teen ’n muur en weer agteroor te val nie. Die saak word deur streeklanddros Ntsoki Moni aangehoor en is vir voortsetting tot 17 Maart uitgestel.