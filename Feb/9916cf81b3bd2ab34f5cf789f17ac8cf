DIE Lions wil graag ’n einde bring aan ’n reeks van vier agtereenvolgende nederlae in die United Rugby Cham­pionship. Dit is wanneer Coach Ivan “Cash” van Rooyen se manne Saterdag (afskop 15:00) gasheer vir die Sharks in ’n plaaslike derby op Ellispark in Johannesburg gaan speel. En dit gaan beslis nie maklik wees nie, want die span van Gauteng het nou die onderspit in sy laaste ses games teen die Sharks gedelf. Wat sake verder vir die tuisspan gaan bemoeilik, is die feit dat hy sonder sy talentvolle jong losskakel, Jordan Hendrikse, vir dié kragmeting sal moet klaarkom. Daar is egter ’n paar spelers in die Lions se span wat teen hul voormalige spanmaats van die Sharks gaan uitdraf. Die senter Marius Louw sal ’n punt teen sy ou spanmaats wil bewys. Die Sharks het egter in hul laaste URC-kragmeting met die Stormers ’n lelike drag slae van 21-46 voor hul tuisskare gekry. Gemotiveerd Talle van die Durbaniete se Springbok-sterre, soos Siya Kolisi, Eben Etzebeth, Bongi Mbonambi, Ox Nché, Thomas du Toit, Lukhanyo Am, Makazole Mapimpi sowel as Jaden Hendrikse was weens Springbok-rusprotokolle egter buite aksie. Die Sharks sal baie gemotiveerd wees om weer op koers te kom. Daarteenoor het die Lions die afgelope twee maande net een game uit ses gewen. Volgens die Lions se vaskopstut Asenathi Ntlabakanye is dit ’n statistiek wat hulle sal moet verander as hulle enige hoop wil hê om die uitklopfases van die toernooi te haal. “Ons gaan nie wegkruip vir die feite nie,” het Ntlabakanye in ’n aanlyn konferensie gesê. “Ons het vir onsself ’n doelwit gestel om in die top-agt te eindig. “Dit gaan egter nie maklik wees nie. “Maar ons besef die belangrikheid van die volgende ses wedstryde – en dit begin met die Sharks.”