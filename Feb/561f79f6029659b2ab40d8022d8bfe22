DIE Haas Formule Een-span was die week die eerste wat sy nuwe renmotor vir die 2023-seisoen onthul het. Met ’n nuwe borg in MoneyGram aan boord het die Haas-span ’n terugkeer na sy meer tradisionele kleure van swart, wit en rooi gemaak. Haas het in 2022 ’n goeie seisoen beleef deur die agtste plek in die vervaardigers-kampioenskap te haal. Met F1 se beheerliggaam, FIA, wat vir die tweede jaar ’n moratorium plaas op hoeveel spanne mag spandeer om motors te upgrade, sal Haas hoop om dit tot sy voordeel te gebruik. In 2022 het die Haas VF22-motor minimale upgrades gehad, maar steeds kompeterend gebly. Die VF23 spog ook nie met baie upgrades nie — behalwe die verandering, die kleurskakering en borgskap. Die Haas-span se renjaers sal vanjaar Kevin Magnussen en Nico Hülkenberg wees. Hülkenberg vervang Mick Schumacher. Laasgenoemde is nou ’n reserwe-renjaer vir Mercedes en sal ook as reserwe-renjaer vir McLaren optree. Guenther Steiner, Haas se spanbaas, het gesê: “Ons is bly ons het Januarie agter die rug en dat ons nou amptelik as MoneyGram Haas F1 bekend sal staan. Almal is opgewonde oor ons nuwe renjaer-span van Magnussen en Hülkenberg.” Die eerste F1 Grand Prix van die seisoen vind van 3 tot 5 Maart in Bahrein plaas.