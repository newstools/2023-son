MET die duurste saamgestelde groep sokkerspelers tot sy beskikking, is ’n oorwinning die enigste ding wat die Engelse Premierliga-klub Chelsea tans nie kan koop nie. En nou is die visier van ontevrede ondersteuners en kenners van die spel op dié klub se sokkerbaas, Graham Potter, gerig. Sedert sy aanstelling as man­ager van die Blues het Potter meer terugslae as suksesse beleef. En sy moeilike posisie het verder verdiep toe die Blues op hulle tuisveld, Stamford Bridge, met 0-1 teen die sukkelende Southampton vasgeval het. Dit was ’n wedstryd wat op papier maklik deur Chelsea gewen moes word. Veral gegewe Southampton se geveg om ’n plek in volgende seisoen se Premierliga te behou. Die Blues het nou net een van hulle laaste vyf wedstryde in dié liga gewen en beklee die tiende plek op die punteleer. Kwalifisering vir volgende seisoen se Champions League, Europa League en Confer­ence League blyk nou buite bereik te wees. Potter hou egter vol hy kan nie alleen die skuld wil vat vir sy span se gesukkel nie. “As jy 0-1 by die huis verloor, is enige kritiek wat jou kant toe kom, verstaanbaar,” het Potter gesê. “Ons kom deur ’n moeilike tydperk en daar is baie uitdagings wanneer dit kom by die integrasie van jong spelers in die Premierliga. “Wanneer die uitslae nie kom nie, raak dit moeilik. Dit is hoe dit is. Sommige mense dink ek is die probleem. Ek dink hulle is verkeerd, maar dit beteken nie hulle kan nie ’n opinie hê nie.” Potter was boonop laat vir sy gebruiklike gesprek met die media ná die game. Dit het tot bespiegeling gelei dat sy tyd as Chelsea se sokkerbaas dalk naby aan ’n einde is.