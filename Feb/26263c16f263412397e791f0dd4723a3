Liewe Antie Mona EK SIT met ’n probleem wat besig is om my hele lewe uitmekaar te skeur. My seun is laas jaar in Maart oorlede. Ek het hom ’n week voor Easter begrawe en ek sukkel nou sedert sy begrafnis om sy as te kry. Antie, ek kry ook nou nie die man in die hande wat die begrafnis behartig het nie. Ek moes R5 500 in sy bankrekening inbetaal, wat ek gedoen het. Ek moes die geld leen omdat ek nog gewag het vir ’n policy om uit te betaal. My hart is baie seer, want 3 maande ná sy begrafnis, het ek my dogter ook aan die dood afgestaan. Wat staan my te doen, Antie? – Anoniem, WhatsApp Dit is lae slang-bollie soos hierdie undertaker wat die goeie begrafnisondernemers daar buite ’n slegte naam gee. Jy is baie beslis nie ’n mens as jy dié dinge aan ’n ander mens doen nie. Antie het probeer uitvind of daar dalk ’n ombudsman is wat spesifiek met hierdie tipe van undertaker-kansvatters deal. Ongelukkig sien Antie net dat daar al jare lank gepraat word van planne vir só ’n ombud, maar niks daadwerkliks het al gebeur nie. Ek kan natuurlik só ’n organisasie misgekyk het. Maar as Antie vir jou raad kan gee: sit hierdie man in die Son. Dit mag dalk net die gewenste uitwerking hê en terselfdertyd ander mense teen hom waarsku. Dit is absoluut onaanvaarbaar dat jy so lank op die as van jou seun moet wag. Antie mean maar, hier is dit dan al weer amper Maart-maand en hy is nou nog missing in action? Hierdie man kan nie so gelos word om met dié vieslike optrede van hom weg te kom nie. Liewe Antie Mona MY KIND se pa het laas jaar opgebreek met my. Vroeg in Desember toe sê hy ja, maar hy voel nie meer om in die verhouding te wees nie. Ek was hartseer, maar besluit ek gaan nie sy gat lek nie. ’n Mens kan mos nie iemand force om by jou te bly nie. Anyway, hy is toe pad op en kom skaars sy kind visit. Die hele Desember en early January is dit net hy wat met sy kar die vriende rondry. Ek het stories gehoor dat hy ook ’n ander girlfriend het en het besluit dat dit sy lewe is, hy kan maak wat hy wil. Vroeg in Januarie het ek iemand ontmoet. Dit was heel uit die bloute en ek was nie op soek na nog ’n relationship nie. Maar hierdie ou het my voete onder my uitgeslaan, Antie. Hy is baie nice, respectful teenoor my en is glad nie snaaks met my kind nie. Hy is iemand op wie ek rêrig kan staatmaak en waar ek my eks moes soebat om ’n ding te doen, is dit glad nie die case met hierdie outjie nie. Maar sal die eks dan nie sommer laas week by my uitsteek en sê hy wil nog ’n kans hê nie? Niks van sorry sê dat hy my vir die festive gedrop het nie. Toe hy hoor ek het aanbeweeg, is hy smoorkwaad hier weg, skree ek is ’n j*ntoe en trek raas-tyres weg laat die rook draai. Hy het my agterna ’n WhatsApp gestuur dat my nuwe ‘jong’ van nou af vir die kind kan sorg. Ek voel nogals baie sleg vir my kind se parte, Antie. Sy is oor haar pa en dit is mos nie reg wat hy doen nie. Hoe maak ek? Dit is mos ook nie my nuwe liefde se job om vir my kind te sorg nie. Hy doen al klaar so baie vir haar en mind nie eens om dit te doen nie. – Anoniem van K, WhatsApp Die eks moet maar sterk wees. Wat het hy dan gedink dat jy op die ashoop gaan sit en wag tot hy uitgekuier is? Die festive is mos nou truly done en dusted, nou wil hy terugkom – net om vroeg hierdie Desember weer die pad te vat. Liefie, hy kan maar sy wange hóé opblaas en try om jou te spite, maar die ding se naam is dié: as biologiese pa van julle kind, is hy vir jare nog responsible om vir haar te sorg. Sy kinderagtigheid gaan hom duur te staan kom, want wat jy nou gaan doen, is om na jou naaste hof se maintenance-afdeling te gaan, en hom aan te gee vir non-support. Laat hy dan maar kyk of hy die hof ook kan spite. Moet nie langer sy kinderagtigheid entertain nie. Maak jou move!