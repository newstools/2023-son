NÁ ’N afwesigheid van twee jaar bied Laerskool Belvue in Belhar weer sy jaarlikse musiekfees op Vrydag 3 Februarie op die Belvue-skoolgronde aan. Lede van die publiek word aangemoedig om hul eie braaivleis en toerusting saam te bring. ’n Aangewese area sal voorsien word om te braai, so daar is geen rede hoekom jy nie die aand saam met jou gesin kan kom geniet nie! In gesprek met Son oor die geleentheid sê koördineerder en onderwyser Danielle Nicholas dat dit die 11de jaar sal wees dat die skool die geleentheid aanbied. “Ek en die skoolhoof het hierdie event in 2012 begin en dit het net groter en beter geword. Elke jaar keer ons gehoor terug vir meer!” verduidelik sy. Nicholas reken dit is ’n goeie manier om gesinne bymekaar te kry om saam te band rondom musiek. Opgewonde Oor die jare het die fees ’n aantal bekende Kaapse kunstenaars aangebied, insluitend The Rockets, Craig Lucas, Loukmaan Adams en Keanu Harker. Intussen gebruik hulle ook die geleentheid om plaaslike musikante in die gemeenskap ’n platform te gee om hul talente te wys. “Ons is super opgewonde en sien uit na ’n wonderlike aand waar mense deur musiek bymekaarkom. Ons het die afgelope twee jaar nie hierdie geleentheid gehad nie en, oh boy, is ons gereed om ons mense weer te sien. “Die magic wat die geleentheid skep, bring mense bymekaar en laat almal smile, lag, dans. Dit is wat die wêreld nodig het ná die pandemie wat ons geface het,” sê sy. Hierdie jaar se geleenthede sluit optredes deur Soulfamadink, Soul Select & Vuvu Khumalo, Jeodhouse en The Rockets in.