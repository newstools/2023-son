LEOLIN Zas het Woensdag ’n kontrak-verlenging van drie jaar met die Stormers onderteken. Die vleuel se kontrak strek tot 2026. Die spoedvraat, wat sy buiging vir die Stormers in 2016 gemaak het, was verlede seisoen die voorste driedrukker in die United Rugby Championship (URC). Hy het 11 keer in die Storm­ers se veldtog gescore, met die span wat uiteindelik die URC-kroon gewen het. Die 27-jarige is beloon met ’n oproep na die Suid-Afrikaanse “A”-groep. John Dobson, coach van die Stormers, het gesê dit is ’n groot hupstoot vir die hele span om ’n speler met Zas se meedoënlose afrondings-vermoëns en geestelike krag vir nog drie jaar te hê. “Leolin is ’n dodelike fin­ish­er. Wat dalk selfs indrukwekkender is, is die manier waarop hy keer op keer teruggekom het van ’n besering, en hoe sy spel deur die jare gegroei het om die speler te word wat hy vandag is. Liefhet “Hy is presies die soort speler wat jy aan jou kant wil hê. So, om te weet hy is nog drie jaar hier, lig die hele span,” het hy gesê. Zas het gesê dat hy nie gelukkiger kan wees om aan te hou speel vir die span wat hy liefhet nie. “Ek het reeds soveel goeie herinneringe in ’n Stormer-trui. Ek het die eerste keer vir hierdie span gespeel toe ek 19 jaar oud was. “Dit voel elke keer net so spesiaal soos destyds. Ek is opgewonde om te sien wat ons nog saam hier kan bereik en baie bly om vir die volgende drie jaar deel van daardie reis te wees,” het Zas gesê.