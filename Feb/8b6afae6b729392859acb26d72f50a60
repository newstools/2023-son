Liewe Antie Mona DIT is die eerste keer wat ek Antie se raad regtig nodig het. Ek is ’n grootvrou. My man is nou seker so ses, sewe jaar oorlede. Ek het geen afhanklikes nie. Ek is nog gesond en baie aktief. Maar die alleenheid... Ek is baie alleen, voel alleen en ek dink dis tyd dat ek moet beginne uitkyk vir ’n goeie vriend. Ek is SWP en bly in B. Ek het my eie huis en ek woon alleen. As daar miskien iemand in dieselfde posisie as ek is, kan hulle my kontaknommer by Antie kry en my skakel. – SWP van B, WhatsApp Vrou, dit is net hier waar Antie se WhatsApp-lyn gaan crash soos wat die mans my nou vir jou nommer gaan pla. Jy sal nie glo hoeveel mans laat van hulle hoor in sulke gevalle nie. Sommige haal skoons die profile pic van die wifey af. Ander vergeet self om dit af te haal en vra vir ’n nommer, terwyl hulle heel proud op hul profiel-foto’s met hul wederhelfte pronk. Antie verstaan die alleenheid en die hunkering na goeie geselskap. Ongelukkig is daar soveel wolwe daar buite. Selfs bejaarde wolwe, rokjagters en gold diggers. Hulle lees nou raak dat jy jou eie blyplek het en geen kinders in die huis het wat hul bymotiewe sal uitruik nie, en dan spring hulle om jou in te katrol. Nie alle mans is so nie. Daar is die goeies, maar hulle kom so weinig op jou pad en is in die meeste gevalle al reeds getroud, of onder die grond. Dis hoekom Antie maar traag is om hierdie tipe briewe te plaas, maar wie weet? Dalk is hierdie jou lucky year en kry jy die een ontmoet wat nie familie van die geld- en uitvreet wolwe is nie. ’n Vrou kan mos maar net hoop. In die mean time keer niks jou om te begin uithang by plekke waar mans van jou portuur ook gewoonlik is nie. Iets soos byvoorbeeld ’n social club vir over 60’s ensovoorts waar mans, wat nog nie onder te veel kwale is nie, hoeka ook maar uithang in die hoop dat hulle ’n gesels - of lewensmaat kan raakloop. ’n Mens weet mos nooit waar jou geluk lê nie. Liewe Antie Mona EK IS op moedverloor se vlakte. Ek is down en out en weet nie watter kant toe nie. Dit voel vir my of die lewe my een keer te veel geslaan het en ek weet nie of ek meer die krag het om aan te gaan nie. Antie sien, my vrou het my gelos. Dit het heel uit die bloute gekom, maar as ek mooi daaraan dink, moes ek dit sien aankom het. Daai vrou het mos soos die weer gechange die dag toe ek my werk verloor. En toe begin sy weekends uit te gaan, laat te werk – kamma vir overtime geld, maar dit het nooit ’n verskil aan haar pay gemaak nie. En toe ek my oë uitvee, stap sy by ons huis uit en gaan trek by ’n kollega in. Dít nadat ek 15 jaar lank by haar gestaan het met haar problems om kind te kan kry oor probleme met haar vroulike dele. Ek kan nie glo sy het dit aan my gedoen nie. Ek wou met haar praat, maar sy wil niks verstaan nie. Die jong waarmee sy nou deurmekaar is, wou my ook al aangerand het. – Anoniem, WhatsApp Liefie, so moeilik soos wat dit is, baat dit nie jy klou aan iets wat ge-let go wil word nie. Niggie wil sleg wees. Niggie soek die tjieng. Niggie glo for better or worse geld net as mense haar in haar problems moet bystaan en onderskraag. So, jy was net goed genoeg om niggie se lifestyle te uphold en toe jy dit nie meer kon doen nie, sien niggie nie meer kans vir jou nie. Maar niggie vergeet dat ’n wiel alkante toe kan draai. Dis jammer dat jy met so ’n gevoellose vrou getroud is. Maar hoewel dit blyk of jou huwelik op die rotse is en die lewe daarop uit is om jou te boelie, kan hierdie ook ’n nuwe seisoen vir jou wees. Jy gaan nie vir altyd down en out wees nie. Jou skip gaan weer inkom. Jy sal ’n ander werk kry en diegene wat so neergekyk het op jou, se bekke gaan oophang van jaloesie. Nou se seer en teleurstelling gaan eendag weer deur smiles en dankbaarheid vervang word.