MEER as 300 mense is dakloos gelaat nadat 'n brand Woensdagmiddag hulle huise by die Never-Never informele nedersetting in Philippi-Oos, Kaapstad, verwoes het. Inwoners glo dat load shedding die oorsaak van die brand was, maar die Stad se brand- en reddingsowerhede sê daar is nie genoeg bewyse om dit te bevestig nie. Geen beserings is aangemeld nie. Die brandslagoffers het gesê hulle het hul besittings, insluitend ID's, paspoorte, skoolskryfbehoeftes en uniforms, sowel as al hul meubels verloor. Thumeka Mninzi het gesê sy het van die werk af teruggekeer om haar huis heeltemal deurmekaar te vind. “Al wat ek oor het, is wat ek aan het. Ek weet nie hoe ek weer gaan begin nie. Hierdie brand is verwoestend,” het sy gesê. Lungelo Lisa het gesê: “As dit nie vir load shedding was nie, sou ons nie sonder ons huise gesit het nie. Een van ons bure het 'n  stoof aan gelos terwyl hy besig was om te kook toe load shedding begin het. Toe die elektrisiteit weer aankom, was die stoof aan en 'n brand het ontstaan.” Die polisie het alle vrae oor die brand na die Stad Kaapstad verwys. Jermaine Carelse, woordvoerder van die brand- en reddingsdienste, het gesê hulle het die oproep om 16:20 ontvang en brandbestryders het eers om 22:00 daarin geslaag om die brand te blus. Hy het gesê daar is geen bewyse dat load shedding die brand veroorsaak het nie, maar het inwoners versoek om versigtig te wees en te verseker dat hul toestelle gedurende hierdie tye afgeskakel is. Never-Never-inwoners pleit nou by die regering om hulle te skuif omdat die gebied oorvol is en daar geen formele paaie of stormwaterafvoer is nie. Die enigste gemeenskaplike sanitasiegeriewe is waterkrane en toilette.