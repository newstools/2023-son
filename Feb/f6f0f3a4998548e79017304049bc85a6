VERSKEIE verdagtes is dié naweek weens drugs gearresteer. Vrydag is ’n 47-jarige man in Wesbank naby Kuilsrivier tronk toe nadat die cops van Mfuleni ’n huis in Wydgelee-singel, Wesbank, deursoek het. Hulle het tik, Mandrax en kontant gevind. Volgens sers. Wesley Twigg, ’n polisiewoordvoerder, is die verdagte vir handel in dwelms gearresteer. Hy sal Maandag in die Blue Downs-landdroshof verskyn. Lede van die Maitland-blitspatrollie het Saterdag ’n 56-jarige man vir die besit van ’n fake vuurwapen en ammunisie in Gugulethu gearresteer. Die lede het inligting opgevolg oor ’n vuurwapen by die perseel en dit deursoek. Hulle het die fake vuurwapen met 11 rounds ammunisie gekonfiskeer. Dieselfde lede het ’n perseel in Samora Machel deursoek en ’n onwettige vuurwapen met 28 rondtes ammo gekry. Drie mans tussen die ouderdom van 34 en 37 jaar is vir onwettige besit van ’n vuurwapen en ammunisie gearresteer. Hulle sal binnekort in die Athlone-landdroshof verskyn.