DIE krieketspan van Pacaltsdorp United, wat reeds vir ’n plek in die uitspeelronde om die Suidwestelike Distrikte se Premierliga-titel gekwalifiseer het, se onoorwonne rekord is Saterdag ná 10 wedstryde beëindig. Die span van Mossel Bay spog met die eer dat hy United se rekord ge-smash het. Maar dit is waar dit vir die manne van Mosselbaai eindig omdat hulle nie meer die uitspeelronde kan haal nie. Mossel Bay het die wedstryd nietemin op die Van Riebeeck-sportterrein met vier paaltjies gewen. Dit nadat hy 178/6 in sy kolfbeurt aangeteken het en die besoekers vir 178 lopies binne 44 boulbeurte uitgeboul het. Pacaltsdorp staan steeds boaan die punteleer met 47 punte en moet nou net twee van sy oorblywende drie wedstryde wen om direk vir die final te kan kwalifiseer. Die ander twee spanne, wat nog in die wedloop is, is Union Stars (43) en Knysna Cavaliers (37), wat onderskeidelik die tweede en derde plekke op die punteleer beklee. Die span wat bo eindig, dring direk deur na die eindstryd. Cavaliers (129) het intussen George met 36 lopies geklop nadat die besoekers vir 93 uitgeboul het. Union Stars het die derby teen Harlequins Forces met vier paaltjies gewen. Die wedstryd tussen die twee spanne onderaan die punteleer, Solari Sussex en Plett Pioneers in die D’Almeida-stadion, is afgelas omdat die blad nat was.