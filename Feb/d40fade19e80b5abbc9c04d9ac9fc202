’N COP van Tafelbaai se hawepolisie in Kaapstad is gearresteer vir sy beweerde aandeel in die ontvoering van twee mense in Januarie. Die 27-jarige konstabel is die vierde verdagte wat Donderdag in Bellville se landdroshof sal verskyn. Hy is Woensdag in ’n gesamentlike operasie deur die Valke en misdaadintelligensie gearresteer. Dit kom ná die arreastasie van die konstabel se mede-beskuldigdes Luvuyo Lwabi (33), Nicodimus Pasapanodya (32) en Andrew Seko (25) op 24 January. Hulle het reeds op 25 Januarie in die hof verskyn en word aangehou. ’n Woordvoerder van die Valke, Zinzi Hani, sê daar word beweer hulle het twee slagoffers uit hul huis in  Empress Tree-straat in Thubelitsha, Kaapstad ontvoer en hulle in ’n huis in Philippi-Oos aangehou. “Daar is ook gesê die verdagtes het met die slagoffers se blou Ford Ranger-bakkie weggery en dit is later by ’n informele nedersetting in Faure-rylaan gekry.” Hani sê die Valke het die saak ondersoek en die slagoffers is gered. “Hulle moes behandeling in die hospitaal kry, want hulle is erg deur die verdagtes gemartel.” Die konstabel en sy mede-beskuldigdes word aangekla vir ontvoering, roof met verswarende omstandighede en aanranding met die doel om ernstig te beseer.