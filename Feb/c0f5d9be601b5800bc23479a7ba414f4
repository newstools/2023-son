DIE druk is groot op die swaargewigbokser An­thony Joshua om sy volgende geveg op 1 April in Londen te wen. Joshua pak dan die Amerikaner Jermaine Franklin, wat in 22 gevegte nog net een keer verloor het. Joshua het sy laaste twee World title fights albei teen Oleksandr Usyk verloor, terwyl Franklin in sy laaste geveg op 6 November verlede jaar teen Dillian Whyte verloor het. Joshua se loopbaan is inderdaad by die kruispad. Selfs die promotor Eddie Hearn het nie doekies omgedraai oor die geveg nie. Hearn sê Joshua sal ’n “groot probleem” hê as hy nie met Franklin kan afreken nie. Joshua sukkel skynbaar om rigting in sy loopbaan te kry. Dis nou omdat hy op 1 April met sy derde afrigter in drie gevegte deur die toue sal moet klim. Hy het Robert Garcia ge-fire en toe Angel Fernandez betrek. Nou sal Derrick James in sy hoek wees. Paloeka James is egter geen paloeka nie, want hy is in 2017 deur die gesaghebbende bokstydskrif The Ring as afrigter van die jaar aangewys. Dis ’n geveg wat Joshua met ’n uitklophou moet wen om sy selfvertroue ’n hupstoot te gee. ’n Puntesege sal min doen om sy aansien te herstel. Intussen is Joshua deur Deon­tay Wilder gelooi omdat hy volgens die Amerikaner duck and dive om teen hom kragte te meet.