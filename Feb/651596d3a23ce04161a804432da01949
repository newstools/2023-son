NORMAN Jordaan gaan voortaan opgesaal wees met die taak om die volgende generasie van sterre vir die Westelike Provinsie en Stormers te kweek. Die voormalige Springbok-skrumskakel en Maties coach, is aangestel om die WP se o.20’s af te rig. Die 47-jarige oud-leerder van die Hoërskool Spine Road in Mitchells Plain sal bygestaan word deur Craig Childs, die voormalige Ikey Tigers se verdediging en skop coach. Dié twee sal verdere ondersteuning van WP Rugby se professionele afrigting-struktuur kry. Hulle sal beheer neem van ’n groep wat onder andere Paul de Villiers, Hennie Sieberhagen en FC Fourie insluit, wat almal laas jaar vir WP se o.20’s uitgeblink het. Die SA Skole-trio van die kaptein en stut, Zachary Porthen (Wynberg Boys), die haker Luca Bakkes (Paarl Gim) en senter Bruce Sherwood (Bishops), het reeds met hul integrasie in WP Rugby se professionele strukture begin. Hierdie talentvolle younsters sal dieselfde pad stap wat gesoute Springbokke soos Steven Kitshoff, Frans Malherbe, Damian Willemse en Salmaan Moerat gevolg het. Dit sluit ook die onlangse Junior Springbokke Sacha Feinberg-Mngomezulu, Suleiman Hartzenberg, Connor Evans en Imad Khan, wat reeds deel van die Stormers-groep is, in. Ander plaaslike tuis-gekweekte talente in die groep sluit in die SA Skole A-stut Wilbur Loubser (Paul Roos), die stut/haker Tian Vorster (Paarl Boys), die flank Thabiso Molekwa (Wynberg Boys) en die opwindende senter Damian Markus (Stellenberg). Die SA Skole A-kaptein en losvoorspeler, Camden-Jay Schoeman (Outeniqua), die SA Skole-senter Joshua Boulle en die SA Skole-vleuel Joel Leotlela (albei St. John’s) het ook besluit om na die Moederstad te skuif nadat hulle op skoolvlak beïndruk het. Hulle sal deel vorm van die Westelike Provinsie se o.20-groep, wat later vandeesmaand in die SA o.20-beker-veldtog in aksie is. WP-Rugby se junior-inname vir 2023 is Zachary Porthen (stut - Wynberg Boys), Luca Bakkes (haker - Paarl Gim), Wilbur Loubser (stut - Paul Roos), Tian Vorster (stut/haker - Paarl Boys), André Goedhals (slot - Oakdale), Moegamat Arendse (slot - Milnerton) Patrick Kitete (veelsydige voorspeler - Outeniqua), Thabiso Molekwa (flank - Wynberg), Camden-Jay Schoeman – (No.8 - Outeniqua), Ulrich Wahl (veelsydige agterterspeler - Grey College), Joshua Boulle (senter - St. John’s), Bruce Sherwood (senter - Bishops), Damian Markus (senter - Stellenberg), Joel Leotlela (vleuel - St. John’s).