KANDIDATE van verlede jaar se nasionale senior sertifikaat (NSS)-eksamen wat voel hul matriekuitslae weerspieël nie hul vermoëns nie, het nou ’n kans om dit reg te stel. Hierdie kandidate het tot Vrydag kans om aansoek te doen om hul NSS-vraestelle te laat oormerk of hersien. David Maynier, Wes-Kaapse minister vir onderwys, sê kandidate wat gebruik maak van die oormerk-opsies se oorspronklike NSS-vraestelle sal vir ’n tweede keer gemerk word. Maynier verduidelik die kandidate wat gebruik maak van die hersiening-opsie, se oorspronklike NSS-vraestelle sal nagegaan word om seker te maak alle vrae en antwoorde is reg gemerk en dat alle punte akkuraat opgetel is. “Kandidate moet aanlyn aansoek doen vir die oormerk en hersiening van hul NSS-vraestelle op die nasionale regering se eServices-webwerf. Verlede jaar het 3 275 kandidate wat die 2021 NSS-eksamen geskryf het, aansoek gedoen om hul vraestelle óf te hersien óf oor te merk. “Kandidate van die 2022 NSS-eksamen wat van hierdie twee opsies gebruik maak, sal hul nuwe uitslae op 13 Maart ontvang. “ ’n Kandidaat se punt kan nie verminder word ná ’n oormerk of hersiening nie. “Indien die punt laer is as wat dit oorspronklik was, sal die oorspronklike punt behou word. “Ná ’n oormerk of hersiening kan die kandidaat se punte net dieselfde bly of verhoog,” sê Maynier, en voeg by dat sy departement bewus is van sommige klagtes rakende die nasionale regering se eServices-webwerf wat stadig is. Maynier sê die Wes-Kaapse onderwysdepartement (WKOD) se webtuiste kan ook besoek word vir meer besonderhede rondom die aansoek en die kostes daaraan verbonde. Vir die kandidate wat nie die slaagvereistes van die NSS-eksamen gemaak het nie, nie alle vraestelle geskryf het nie of graag hul punte wil verbeter, het tot 8 Februarie om te registreer vir aanvullende eksamen in Junie