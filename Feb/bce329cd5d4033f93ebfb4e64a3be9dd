JOHN Dobson, die hoofafrigter van Stormers, het ’n kontrakverlenging onderteken wat hom tot minstens 2027 aan die stuur sal hou. Nadat hy in 2010 vir die eerste keer by die Westelike Provinsie Rugbystrukture aangesluit het, het Dobson sedertdien ontwikkel tot ’n wêreldklasafrigter wat sukses op elke vlak gesmaak het. Nadat hy ’n nasionale kampioenskap met Westelike Provinsie se o.21’s gewen het, is Dobson in 2015 as hoofafrigter van die senior WP-span aangestel en het hy hulle na die Curriebeker-titel in 2017 gelei. Dobson is in 2020 as die Stormers se hoofafrigter aangestel en het in 2022 gesien hoe sy span die Vodacom United Rugby Championship-trofee voor hul getroue ondersteuners by die Capoe Town Stadium lig. Die inspirerende coach het ook ’n hegte bestuurspan saam met hom deur die geledere gebring om ’n formidabele afrigtingseenheid te vorm met ’n bewese rekord van die slyp van internasionale sterre. Dobson se spanne was nog altyd bekend vir hul opvallende handelsmerk van rugby, wat ’n weerspieëling is van die manier waarop die spel vir geslagte lank in die Wes-Kaap gespeel word. Dobson het gesê dat hy nie gelukkiger kan wees om vir die volgende vier jaar as hoofafrigter aan te gaan nie. “Ek het in Kaapstad groot geword as deel van ’n rugbyfamilie, so hierdie is vir my ’n droomwerk en ek sal nêrens anders wil afrig nie. Ek was baie gelukkig om omring te wees deur ’n uitstaande afrigting- en ondersteuningspan en ek is baie opgewonde oor wat ons saam in die komende jare kan bereik. “Dit is ’n spesiale plek en ons het ’n sterk verbintenis met die mense wat hierdie span ondersteun. Dit is wat hierdie so ’n stimulerende en lonende omgewing maak. Die strukture wat ons hier opgerig het en die voortdurende stroom van talent wat in die streek deurkom, sal hopelik kombineer om hierdie span te plaas waar dit onder die beste in die wêreld behoort te wees,” het hy gesê.