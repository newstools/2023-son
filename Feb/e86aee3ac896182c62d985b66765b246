DIE Suid Afrikaanse Hokkievereniging het soos diewe in die nag, die spelers se kanse gesteel om in Oktober aan die gesogte FIG Pro League deel te neem. Die Pro League bestaan uit die agt top-lande op die wêreldranglys en die wenner van die Nations Cup. Suid-Afrika het in Desember in Potch die Nations Cup gewen en so gekwalifiseer vir dié toernooi. Maar Suid-Afrika se hokkiebase het op 16 Januarie dié span aan die kompetisie onttrek, sonder dat die spelers daarvan geweet het of in kennis gestel is. Suid-Afrika kon na verneem word nie die nodige R10 miljoen kry om te verseker dat die span kan deelneem nie. Suid-Afrika se mans het die afgelope maande skitterende opgang in wêreldhokkie gemaak, met deelname aan die Indoor World Cup in Suid-Afrika, asook die Outdoor World Cup in Indië. Daar was dus groot opgewondenheid onder die spelers om vir die eerste keer aan dié toernooi deel te neem. Maar twee dae ná die Indoor World Cup, het die FIH in ’n verklaring aangekondig dat Suid-Afrika nie meer gaan deelneem nie. Dié besluit het veral as ’n reuse-verrassing vir die spelers gekom, veral so kort ná die goeie vertoning in die Indoor World Cup in Pretoria. Kenners van die spel was egter nie te verbaas deur dié besluit van SA Hokkie nie, aangesien die organisasie bekend is vir sy agterbakse manier van dinge doen.