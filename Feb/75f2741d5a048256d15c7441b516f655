DIE saak teen die man wat daarvan aangekla word dat hy die pa van sy meisie in sy huis in Bongolethu, Oudtshoorn, vermoor en in ’n vlak graf begrawe het, het ’n kinkel in die kabel gekry. Patrick Rondganger (36) wat teregstaan op klagtes van moord, roof met verswarende omstandighede en dwarsboming van die gereg, het met sy vorige verskyning aangedui dat hy skuldig wil pleit. Sy regsverteenwoordiger, Bradley Samuels, het die hof egter op 6 Februarie meegedeel dat nuwe inligting na vorige gekom het wat die vonnisoplegging van Rondganger kan beïnvloed. Volgens Samuels is hy ingelig dat Rondganger destyds vir behandeling van geestelike psigose opgeneem is, en hy die verslae van die betrokke inrigting wil bekom. Hy het die hof Maandag meegedeel dat hy die dokumente ontvang het en ’n aansoek wil bring dat Rondganger vir waarneming na die Valkenberg-psigiatriese hospitaal verwys moet word. In die afwesigheid van die landdros wat die saak aanhoor, en weens siekte nie Maandag beskikbaar was nie, is die saak voorlopig deur streeklanddros Daniel Boks tot 24 April uitgestel. Eric Xaxaka (60) van Bongolethu se lyk is op 8 April 2022 in ’n graf onder twee yskaste in ’n aangrensende buitekamer gevind, nadat hy twee dae tevore as vermis by die polisie aangemeld is. Rondganger het saam met lede van die gemeenskap en die polisie na hom gesoek. Rondganger het met sy borgaansoek wat geweier is, aangedui dat hy onskuldig sal pleit, omdat hy nie die betrokke dag op Oudtshoorn was nie. Hy het egter nou van deuntjie verander en wil skuldig pleit.