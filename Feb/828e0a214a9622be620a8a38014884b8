DAAR kan met sekerheid aanvaar word dat Shukri Conrad, die nuwe toetsafrigter van Suid-Afrika se krieketspan, nie iemand is wat drama gaan vat nie. Conrad het reeds sy stempel afgedruk met die aanstelling van Temba Bavuma as toetskaptein. Conrad het met Bavuma se aanstelling in die plek van Dean Elgar dit duidelik gemaak dat dit nie beteken dat Elgar ’n slegter kaptein – of Bavuma ’n beter leier – is nie. “Dít is wat ek verkies het omdat ek gemaklik is met Bavuma. Dean het ’n uitmuntende job as kaptein gedoen, en ek het dit aan hom in ons gesprek verduidelik.” Die Proteas se toetsgroep kom die week bymekaar om voor te berei vir ’n reeks van twee toetse teen die Wes-Indiese Eilande. Dit wil ook voorkom asof Conrad druk op Elgar geplaas het met die kies van die Westelike Provinsie se aanvangskolwer Tony de Zorzi in die groep vir die reeks wat op 28 Februarie in Centurion begin. Keegan Petersen is ook weer fiks nadat hy die reeks teen Australië misgeloop het. Rassie van der Dussen en die paaltjiewagter Kyle Verreynne is die trekpas gegee, met Heinrich Klaasen wat nou die handskoene dra.