DIE slimkop Azraa Esau kom van Manenberg af en sy laat nie toe dat die plek waar sy vandaan kom, haar toekoms bepaal nie. Dié 18-jarige het sewe onderskeidings in matriek gekry en gaan vanjaar medies by die Universiteit Stellenbosch studeer. Sy sê een van die grootste uitdagings toe sy grootgeword het, was die baie misdaad in haar gemeenskap. “Ek kon nie buite speel nie, want dit was te gevaarlik. Ek het anti-sosiaal geword en op my studies gefokus,” vertel dié oudleerling van Rylands High School. “Ek wou aan ander mense wys waar jy vandaan kom, bepaal nie hoe ver jy kan gaan nie.” Sy sê om te voldoen aan haar ouers se verwagtinge, was nog ’n uitdaging, maar sy het dit gebruik om haar te motiveer om matriek te slaag. “Wat my gehelp het, is dat ek my bes gedoen het, en dit maak nie saak in watter situasie ek was nie, ek het gedoen wat ek kon en sal eendag geen regrets hê nie.” Azraa leef met die mantra “the mistakes of yesterday are the lessons of today”. “My ouer suster se leiding het my laat blom toe ek in die hoërskool kom en my ma het my geleer hoe om my tyd te bestuur, en van verantwoordelikheid.” Azraa skryf ook van haar buitengewone akademiese sukses toe aan die program van die Engen Maths and Science School wat Saterdae by die Belgravia High School aangebied is. Dit het haar voorberei op die eksamens en help fokus op probleemareas. Sy wil as narkotiseur spesialiseer. “Ek geniet biologie en wil mense help. So, my loopbaan was nog altyd duidelik vir my. Ek hoop om dié loopbaan te volg en om suksesvol daarin te wees.” Die Engen Maths and Science Schools (EMSS) is langer as 35 jaar aan die gang en gee klasse in wiskunde, wetenskap en Engels vir minderbevoorregte gr. 10- tot 12-leerders. Dit vind Saterdae op 10 plekke in Suid-Afrika plaas. Engen se bestuurder van Transformation and Stakeholder Engagement, dr. James Nyawera, sê die EMSS- program fokus daarop om ekstra lesse te gee in “gateway”-vakke soos wiskunde en wetenskap. “Dié vakke is kritiek om die tekort van die land se tegniese en ingenieur-vaardighede aan te spreek en om ekonomiese groei en ontwikkeling te verseker.”