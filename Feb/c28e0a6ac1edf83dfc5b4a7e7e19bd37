“ONS sal hulle met ons eie hande doodmaak soos hulle ons kinders doodgemaak het. Ons sal nie huiwer om dit te doen nie.” ’n Emosionele Zwelibanzi Nzimande (61) het dié waarskuwing in die Johannesburgse landdroshof gerig nadat ses verdagtes verskyn het vir die moord op 16 mense in die Mdlalose Tavern in Julie verlede jaar. Nzimande, ’n pa van een van die slagoffers, het aan landddros AW Morton gesê die gemeenskap van Nomzamo Park in Orlando-Oos, Soweto is woedend oor die sinnelose moorde. Nzimande het gesê inwoners sal reg in hul eie hande neem as bail aan hulle toegestaan word. “Ek verteenwoordig die gemeenskap van Nomzamo Park en almal is in rou. Ons sal die reg in ons eie hande neem. As die hofbeamptes die dag van die slagting daar was, sal hulle saam stem hoekom ons dit wil doen.” Nzimande het by gevoeg: “Die manier hoe hulle vermoor is. Ek kan nie sê hulle is soos honde doodgemaak nie, omdat ek dit nog nie gesien het nie. “Ons is kwaad oor wat ons gesien het hoe die liggame op die vloer gelê het en die manier hoe hulle tereggestel is.” Een van die beskuldigdes, ’n oud-Valk, het R35 000 bail gekry nadat hy ’n ligte stroke gehad en in ’n tronk-hospitaal behandel word. Die saak is tot 12 Junie uitgestel. - News24