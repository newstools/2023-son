DIE krieketspan van die Universiteit van Wes-Kaapland kan Saterdag ’n reusetree gee om nader aan die topposisie van die Westelike Provinsie se Premierliga te beweeg. Dit is wanneer die studente teen die voorloper, Westelike Provinsie-Krieketklub, op die Avenue De Mist-sportterrein sake sal uitspook. UWK het die naweek twee seges behaal deur Saterdag eers met Rylands af te reken, en ’n dag later Kraaifontein met sewe paaltjies te klop. Teen Rylands het veral die kolwers Zubayr Hamza en Kia Curran omtrént gekook. Hamza het 59 lopies van 67 balle geslaan, met Curran wat 72 behaal het in hulle span se oorwinning van 132 lopies. Maar dit was die naatbouler Imraan Philander wat Rylands se kolwers laat bontstaan en 3/12 in vyf beurte geneem het om die besoekers tot 132 te kon beperk. Teen Kraaifontein het die besoekende studente-span met sewe paaltjies geseëvier nadat hulle die tuisspan vir 104 in 35.4 boulbeurte uitgehaal het. Dié keer was die hotklou-spinner Siya Simetu aan die stuur van UWK se oorwinning met sy 5/31 in 8.3 beurte. In die jaagtog het Hamza (21*) en Curran (7*) UWK oor die wenstreep getrek nadat die aanvangskolwers Quinton Dreyer (34) en Mujaahid Toffar (27) die grondslag gelê het. Saterdag Brackenfell t Bellville; Cape Town t Rylands; Claremont t Green Point; Durbanville t Ottoman; Rondebosch t Kraaifontein; WP Cricket Club t UWK Sondag UWK t Bellville UITSLAE: Claremont t Cape Town Cape Town wen met 139 lopies Bellville t Durbanville Durbanville wen met 7 paaltjies Kraaifontein t Green Point Green Point wen met 4 paaltjies Rondebosch t Ottoman Rondebosch wen met 2 lopies UWK t Rylands UWK wen met 132 lopies WPCC t Brackenfell WP Cricket Club wen met 120 lopies