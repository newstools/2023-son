THE Rockets hou Jerry Watt se legacy lewend. Daar sal trane van hartseer en blydskap wees wanneer die Kaapse groep The Rockets vir die eerste keer sedert die dood van die groepleier, Jerry Watt, na die Paarl terugkeer. Ten spyte hiervan is die groep gretig om voort te bou op die fondament wat deur hulle vriend en mentor gelê is. Hulle tree op by die 75ste bestaansjaarviering van die rugbyklub Young Gardens, wat dié mylpaal gaan vier met die musiekfees Back to Our Roots. Dit vind plaas by die Amfiteater teen die Paarlberg. In ’n verklaring het hulle gesê hulle wil hierdie konsert ’n opwindende huldeblyk aan Jerry maak. Mense wat na aan Jerry was, sal onthou dat die Paarl ’n plek na aan sy hart was. “Hy het altyd nostalgies gepraat oor die ou dae toe die groep gereeld by die Drakenstein Hotel opgetree het,” onthou die hoofsanger, Manuel Losper. Losper sê dat Jerry baie liefde vir die mense daar gehad het en altyd iets spesiaals vir hulle wou doen. “Dit is nou vir ons as die oorblywende Rockets om Jerry se nalatenskap lewend te hou en op 11 Maart met iets spesiaals vorendag te kom. “Jerry het altyd gesê: ‘Let the music play.’ “Ons sal beslis uit ons vel speel vir die Rockets fans in die Paarl.” Daar word ook gesê dat dit die laaste keer sal wees dat mense The Rockets onder dié naam kan sien optree. Intussen sal verskeie ander plaaslike musikante ook teenwoordig wees, insluitend Alistair Izobell, ook ’n gewese Rockets-hoofsanger, The Rich­ard Ceasar Band, saxo­foonspeler Don Vino, sowel as plaaslike talent Loren Erasmus, Chelsea Vox, Carl Hendricks en RJay & LK. Kaartjies kos R170 by www.webtickets.co.za of Pick n Pay. Die hekke word 13:00 oopgemaak en musiek begin 15:00.