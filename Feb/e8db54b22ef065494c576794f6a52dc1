IS LOUIS Liebenberg ’n skurk of ’n samaritaan? Daar sal Sondag meer lig op dié vraag gewerp word in die ondersoekende nuusdokumentêr Onthul: Skurk of Samaritaan? Dié omstrede sakeman Louis Liebenberg dryf handel met diamante en is op vrye voet terwyl sy teenstanders glo hy hoort agter tralies. Liebenberg is die laaste maande pal in die nuus oor sy unieke diamanthandelkonsep, Forever Diamonds and Gold (FDG), wat die afgelope twee jaar ongeveer 40 000 beleggers gelok het. Hy is tans in ’n regsgeding met die Nasionale Vervolgingsgesag (NVG) gewikkel omdat hy daarvan beskuldig word dat hy ’n Ponzi-skema bedryf en ongeslypte diamante by onwettige diamantdelwers koop. Sommige mense meen hy is ’n skurk wat tronkstraf verdien; ander beskou hom as ’n goeie sakeman wat mense help om finansiële vryheid te kry. Nina Swart is die regisseur van dié nuwe dokkie en dit vorm deel van ’n reeks ondersoekende nuusdokumentêre onder die vaandel Onthul, wat deur IdeaCandy, vervaardigers van die Showmax-treffer Devilsdorp, gemaak word. In Onthul: Skurk of Samaritaan? word kwessies rondom Liebenberg se sakepraktyke reguit bespreek. Die moeilike vrae word aan Liebenberg self gestel en hy skroom nie om te antwoord nie. Hy word van alle kante in dié dokkie belig. Verskeie mense, insluitend mense wat in die diamantskema ingekoop het, Dirk Lotriet (redakteur van Die Waarheid Media) en die voormalige Springbok Derick Hougaard besing sy lof. “Hoogs intelligent”, “welsprekend” en “diep denker” is van die woorde wat hulle gebruik om hom te beskryf. Die dokumentêr gee ook ’n spreekbeurt aan diegene wat hom ’n skelm noem en hulself as slagoffers van sy skema beskou. “Mense, julle gaan julle geld verloor … hy gaan julle nie uitbetaal nie,” waarsku een van hulle. Die kwessie van Liebenberg wat volgens berigte onwettig in Namakwaland vir diamante delf, sowel as sy verhouding met sekere ANC-lede, word ondersoek. Verskeie rolspelers lewer kommentaar, insluitend Cyril Warne (’n raadslid van die Namakwa-distriksmunisipaliteit), Veronica van Dyk (die DA-parlementslid vir Kamiesberg) en die voormalige ANC-lid Carl Niehaus. Ander kenners wat insae lewer, sluit in Pieter Steyn (senior joernalis van Rapport), dr. Kosie de Villiers (sakekonsultant aan die Universiteit Stellenbosch), prof. JP Smit (van die departement filosofie aan die Universiteit Stellenbosch) en die kliniese sielkundige Louis Awerbuck. Onthul: Skurk of Samaritaan? word Sondag 19 Februarie om 20:00 op kykNET (DStv-kanaal 144) uitgesaai. Dit sal ook op DStv CatchUp beskikbaar wees.