SUNÉ Luus, die kaptein van die Suid-Afrika se vrouekrieketspan, het ’n beroep op die minister van sport, Nathi Mthethwa, sowel as Cricket South Africa gedoen om voort te bou op die sukses van haar span. Luus-hulle het Sondag op Nuweland teen Australië in die eindstryd om die T20 World Cup vasgeval. Terwyl CSA die afgelope paar jaar aansienlike vordering gemaak het met nasionale kontrakte wat aan die land se voorste vrouespelers toegeken is, is daar nog ’n lang pad om te loop, het Luus gesê. In Suid-Afrika is daar talle spelers op skool- sowel as klubvlak. Luus sê die tyd het aangebreek dat CSA en die regering alles in hul vermoë doen om daardie pyplyn oop te maak vir vroue om aan die sportsoort deel te neem. Graag “Ons het ons bes gedoen om die meisies in die land die beste moontlike kans te gee. Natuurlik sou ons graag die eindstryd wou wen. Ek glo CSA, die minister van sport en wie ook al in beheer van krieket in die land is, moet aan deure klop en dit begin oopmaak vir vrouekrieket om ons die beste kans te gee om tred met byvoorbeeld Australië, Engeland en Indië te hou,” het Luus gesê. Sy het ook die hoop uitgespreek dat die land se krieketbase moet besin om ’n internasionale T20-reeks soortgelyk aan die SA20 in die land op die been te bring. “Kyk nou net na die IPL wat binnekort begin. Dit gaan massief vir vrouekrieketspan wees. “Hopelik groei dit, want dit sal werklik die Suid-Afrikaanse vrouekrieketspan help om daardie diepte te kry wat ons bespreek het.”