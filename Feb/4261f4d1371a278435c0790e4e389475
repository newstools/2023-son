VREDENDAL. — ’n Vrou wat verwag het dat sy ondersteuning sou kry vir haar gemeenskapswerk, word nou eerder gepla deur mans wat agter haar lyf aan is. Son het verlede week berig oor Carine Cloete (54) van Vredendal-Noord wat saam met ander inwoners, hulle gebied skoonhou, maar sy rig ook al jare lank kinders af in softball, is ’n vrywillige werker by Kansa, doen berading by gevangenisse en dien in die plaaslike kliniek se komitee. Cloete sê daar is ’n groot behoefte aan toerusting vir die kinders wat softball speel. Sy het toe haar kontaknommer laat plaas as mense die kinders in dié verband wou help. Sy het ook gevra of mense plante en verf kan skenk vir die tyres wat hulle vir die kinders koop. Maar Cloete het nie verwag dat haar pleidooi vir hulp op ’n nare ondervinding sou uitdraai nie. Nadat die berig oor Cloete in die koerant verskyn het, word sy deur perverts gepla wat meer wil aanbied as hulp en bydraes. Sy vertel: “Mans bel my en stuur boodskappe en vra of ek nie hulle vrymeid wil wees nie. “Die eerste man het eers oor sy besigheid gepraat en kortom vra hy of hy vir my kan kom kuier. Hy het glad vertel dat hy nie rook of drink nie, maar ek het hom nie ge-entertain nie. “Saterdagnag bel ’n man my en toe hoor ek hoe skel ’n vrou op die agtergrond dat hy al weer besig is met sy h**rt**f.” Son kon dié ou (ene Noel) in die hande kry en hy sê toe hy is van Elsiesrivier en hy het maar net vir Cloete gebel om haar ‘geluk te wens’ met die goeie werk wat sy doen. Hy was baie verbaas oor die oproep van Son en het eers nie mooi geweet hoe om homself te verduidelik nie. Asof die teistering nie genoeg is nie, is daar ook ’n vrou wat nou moerig is vir Cloete oor sy alleen in die limelight is oor die skoonmakery en oor daar niks van haar gesê word nie, hoewel aan haar verduidelik is dat Cloete nie die koerant gekontak het nie, maar dat dit mense in die gemeenskap was wat hulle dankbaarheid wou betoon oor alles wat sy doen. Geprys Maria Williams het gesê Cloete is ’n baie vriendelike en opregte mens met ’n goeie hart. “’n Mens kan met haar oor die weg kom en ek admire haar, want sy sal haarself tekort doen om ander te help. “Sy is ook nie ’n mens wat aandag soek of geprys wil word vir die goeie werk wat sy doen nie. Sy is ’n baie lieflike mens,” het Williams bygevoeg. Cloete sê die boodskappe en oproepe het haar aanvanklik ontstel, maar sy wil liewer konsentreer op die werk wat sy in die gemeenskap doen. Sy sê: “In plaas van hulp aanbied wil hulle by my rok uitkom. Ek is ’n gelowige mens en hoewel ek alleen is, glo ek die Here sal die regte man op my pad bring. “Ek hoop die mans stop hulle nonsens en los die oproepe en boodskappe vir mense wat regtig wil help.”