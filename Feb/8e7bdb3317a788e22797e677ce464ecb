HARTSEER en teleurstellend. Met dié woorde het Pep Guar­diola, manager van Manchester City, opgesom hoe sy sokkerspan sy greep op die Engelse Premierliga-titel in minder as ’n week laat glip het. City moes met ’n gelykop uitslag (1-1) teen Nottingham Forest tevrede wees en toekyk hoe Arsenal weer die voortou neem. Dit was nadat die Gunners in ’n opwindende wipplank-wedstryd vir Aston Villa met 4-2 geklop het. Arsenal, wat boonop ’n wedstryd minder as City gespeel het, hoef nou nie eens meer daarop staat te maak om in die voortou te bly nie. Al wat Mikel Arteta (manager) se troepe moet doen, is om nie weer wisselvallige vertonings te lewer nie. Nie as hulle amper twee dekades se gewag vir die Premierliga-titel tot ’n einde wil bring nie. Maar struikel kan hulle seker maar, want City doen dit deesdae net so gereeld. Guardiola moet dus verskoon word vir die frustrasies waardeur sy span hom tans sit. In Erling Haaland sit die Cityzens met die voorste doelskieter, maar die 26 kolskote wat hy tot dusver behaal het, beteken maar min as daar so gegly word in die soektog na ’n derde agtereenvolgende seisoen van liga-sukses. “Dit was ’n skitterende vertoning, maar beteken niks as jy nie score nie,” het Guardiola ná Saterdag se teleurstelling gesê. “Toe ons ons doel aangeteken het, moes ons beter gedoen het deur met meer energie te verdedig. Die telling ná die eerste helfte moes iets soos 2-0 of 3-0 gelees het. Ons het weer punte loop afstaan. Maar ons het goed gespeel. Dit was net nie ons dag nie. “Daar was 15 wedstryde oor (tot die einde van die seisoen), nou is daar net 14. Ons skep soveel kanse, maar ons verbrou dit dan. Ons het nie gescore nie. Ons kan niks verskonings maak nie. Intussen het Arteta sy Arsenal-span se sege as een vol karakter beskryf. “Ná wat ’n paar dae gelede gebeur het, is ons baie tevrede met die wen. As jy bo wil wees, moet jy op verskillende maniere wedstryde kan wen,” het hy gesê.