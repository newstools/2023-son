SOWAT 5 000 langasems gaan Sondag vir die gewilde Cape Peninsula Marathon en halfmarathon aantree. Die ikoniese wedloop, wat deur die Celtic Harriers-atletkiekklub georganiseer word, word vanjaar die 55ste keer aangebied. Die Peninsula Marathon se roete is vir die eerste keer in 1964 deur 19 atlete as ’n oefen-wedloop gehol. Dit word beskou as Afrika se vinnigste marathon en is ’n gewilde keuse vir hardlopers wat hoop om te kwalifiseer vir die 56 km Twee Oceans- en 90 km Comrades-ultramarathon. Die marathon (42,2km) begin om 05:15 in Hoofweg, Groenpunt oorkant die Cape Town Stadium, terwyl die halfmarathon (21,1km) 07:00 in Children’s Way in Bergvliet wegspring. Die 42,2 km volg ’n roete deur die stad al langs die Main Road deur Woodstock, Soutrivier, Observatory, Mowbray, die suidelike voorstede verby Rondebosch, Nuweland, Claremont, Wynberg, Bergvliet tot by Muizenberg. Die roete wurm dan al langs die kus verby Kalkbaai, Vishoek tot by die eindpunt by die vlootbasis in Simonstad. Die 21,1 km begin in Bergvliet en volg dieselfde tweede helfte van die marathon tot by Simonstad. Van die land se voorste elite atlete tree aan om sake uit te spook vir die prysgeld van R70 0000. Glenn Muller, wedloop-direkteur, sê alles is in plek. Warm toestande word voorspel. Atlete word gevra om seker te maak dat hulle genoeg water en vloeistof langs die pad inneem om moont­like dehidrasie te voorkom. “Daar is 15 verversings-punte langs die roete waar water en coke in karton-koppies beskikbaar sal wees. Sowat 960 atlete het buskaartjies bespreek vir na die race, terug Groenpunt toe. Geen kaartjies is op die dag te koop,” het Muller gesê. Registrasie vind Vrydag van 13:00 tot 17:00 en Saterdag van 10:00 tot 17:00 by takke van Sportman’s Warehouse in Rondebosch, Tokai en Tygervallei plaas.