NEGE spanne het reeds hul deelname bevestig vir die Knysna Villagers se veterane-krieketfees einde Maart. Die toernooi is vir spelers 40 jaar en ouer en word van Vrydag 31 Maart tot Sondag 2 April gehou. Dit is jaarliks een van die gewildste toernooie op die dorp se sportkalender. Spanne wat reeds hul deelname bevestig het, is Nondescripts en EP Vets XI van die Baai, Botanics (Graaff-Reinet), Whalers (Mosselbaai), Wanderers (Johannesburg), George Villagers, Knysna Villagers, Cape Town Aces en Villagers Celebrity XI. Penguins van die Baai is al ’n gereelde instelling by dié toernooi, maar die kanse is skraal dat hulle dié keer in aksie sal wees. Die United-krieketklub van Oos-Londen moet nog sy deelname bevestig, terwyl Roar­ing 40’s van Hermanus nog hul uitnodiging oorweeg. Zimbabwiërs Northville en Gelvandale van die Baai toon ook belangstelling. Twee bekende Zimbabwiërs sal ook in aksie wees. Hulle is die oud-toetsspelers Mark Vermeulen en Iain Butchart, wat ook al Zimbabwe by ’n World Cup verteenwoordig het. Butchart is al 62, maar weet nog hoe om die wilgerlat te swaai. Die verwagting is dat Vermeulen en Butchart saam met ander bekendes soos Lionel Annandale en Murray Long vir die Celebrity-span sal speel.