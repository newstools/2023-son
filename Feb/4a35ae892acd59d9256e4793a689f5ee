HI, SONLANDERS! Dis ’n splinternuwe week en tyd vir ’n ewe splinternuwe verhaal. “Joan Vicks” is ’n splinternuwe aksieverhaal uit die pen van ELDRIDGE JASON. Geniet die eerste hoofstuk! WAANIE is onder smiles toe hy die by hofgebou in Landdrosstraat in Bellville uitstap. En hoe dan ook anders? Hy het dan so pas sy saak getol. “Weens gebrek aan bewyse het ek geen ander keuse as om die saak teen die verdagte, meneer Riedewaan Gallie, terug te trek nie.” Die landdros se woorde was soos musiek in sy ore. Hy hoor dit nou nog. Die landdros het nie happy gelyk nie, maar hy wat Waanie is, is min gepla. In die drie maande wat hy in die mang was, het sy broe’se seker gemaak dat die witnesses een vir een verdwyn. Dié wat nie ’n sandkombers gekry het nie, is goed laat verstaan wat op hulle wag as hulle nie hulle mond hou nie. En so, sonder dat ’n voëltjie kon fluit, is hy vrygespreek op die driedubbele moordklag teen hom. Waanie vryf sy hande ingenometeen mekaar terwyl hy wag op Friendly en Koppe om hom te kom optel. Die twee draai darem te lank na sy sin, dink hy vies. Hulle weet dan hy is op ’n mission. Sy werk is nie klaar nie. In die drie maande wat hy in die mang was, het sy rival, Whitey Swartz, a.k.a. Mr Dollars, in sy territory inbeweeg. Byna al sy customers gesteel. Hy wat Waanie is, het omtrent groot verloor. Dollars sal ’n les geleer moet word. Daai is first op sy agenda. As Friendly en Koppe net hulle gatte kan roer! Daar is meteens ’n commotion toe hofgangers uit die hofgebou stroom en in die rigting van ’n nabygeleë mark begin hardloop. “Hei, wat kind?” vra Waanie aan ‘n man wat hom byna uit die pad uit hardloop. Die man draai om en frons half verergd. “My broe, is jy dan doof? Het jy dan nie die skote hoor klap nie? Hulle het twee ouens hier anderkant geskiet.” Die man drafstap weer verder. Waanie staar hom agterna. Hy was so in sy eie gedagtes vasgevang dat hy niks gehoor het nie. In die drie maande wat hy opgesluit was, het hy vergeet hoe nuuskierig mense kan wees as daar ’n skietery is. Hy het dit altyd geniet om op die scene rond te staan en deur mense aangegaap te word. Dit het hom meer powerful laat voel. Meer powerful as Eskom. Die vrees op mense se gesig was vir hom ’n sign dat mense hom respect — selfs al is dit dan net uit vrees uit. Dan tref ’n gedagte hom. Friendly en Koppe is so lank weg en hulle het gesê hulle het net hier anderkant die mark geparkeer. Kan dit wees … Waanie kan die gevoel wat oor hom spoel nie beskryf nie, maar hy kry eensklaps die feel­ing dat hy ook moet gaan kyk wat by daai scene aangaan. Sy mond hang oop toe hy op die toneel kom en die groot crowd gewaar. Die polisie het hulle hande vol om die mense van die scene weg te hou. Waanie beur deur die skare totdat hy voor by die gespande polisielint kom. Sy hart gee ’n ruk toe hy die maroen Tazz herken. Die koeëlgate in die kar is iets wat g’n mens kan miskyk nie. Dan sien hy die twee lewelose liggame buite die voertuig lê. Waanie voel of hy wil opgooi toe hy die twee mans herken. Friendly en Koppe lê albei op hulle rug. Oë asvaal. Monde oopgesper. Albei se klere deurvlek van die bloed. Albei mans se vuurwapens lê ’n entjie van hulle af. Dit is duidelik dat nie een van hulle ’n kans gekry het om ’n skoot af te vuur nie. “Ja, nuh,” sak een antie hier naby hom af. “Live by the sword, dan kom djy soe oor.” Waanie beur terug. Hy moet wegkom hier. As hy saam Friendly en Koppe was ... dan was hy ook nou witbiene. ’n Rilling hardloop langs sy ruggraat af. So verbouereerd is hy om weg te kom, dat hy tromp-op vasloop teen iemand. “Waanie!” hoor hy iemand gil. Hy is verlig toe hy sien dis Caley, sy girlfriend. Oukei, een van sy girlfriends, maar Caley glo mos sy is die one and only. “Oh my gosh, what happened here?” vra Caley. Haar hele familie is Afrikaans, maar Caley glo sy is Engels en likes Engels praat — op haar manier. “Is Koppe en Friendly,” prewel Waanie. “Hulle is sat. O’s moet wegkô hiesa. Is djy hie saamit jou kar?” “OMG, I’m literally so shocked right now,” antwoord Caley en trek haar asem geskok in. “Koppe-them, you say?” Waanie knik styf. Daar is ’n stroewe uitdrukking op sy gesig. Hy kry Caley aan die hand beet en basta trek haar deur die crowd. Caley beduie in die rigting van die hofgebou en Waanie stap met lang treë in daardie rigting. “Why you walking so fêst?” skop Caley teen die karre. “In my condition ... I can mos not walk fêst, yor.” Waanie kom so vinnig tot stilstand dat Caley amper in hom vasloop. “Watte’ condition is djyra in?” vra hy. Caley trippel ongemaklik rond. “I mos wanted to come and visit you, but the taxi’s is riding so junk. And with Dollar se manskappe in the rounds ... “Anyhow ... you are going to be a daddy mos. Nou wiet djy oek.” Waanie gaap Caley aan. Weer oopmond. Weer van skok. Hoe lank ken hy dié goose? ’n Jaar? Twee jaar? En hoe kan sy dan pregnant wil wees as hy in die mang was? Die skellende geloei van ambulanse se sirenes gee hom egter nie kans om dié vrae aan haar te vra nie. Al wat hy nou weet, is dat hy hier moet wegkom. Hy weet nie of die shooter nog hier in die omtes is nie. Maar wat hy wel weet, is dat hulle nie vir Koppe en vir Friendly gekom het nie. Hý wat Waanie is, was die target. Daarvan is hy so seker soos wat almal weet die ANC nie load shedding sal kan stop nie. Dié wat problems cause, kan nie dieselfde problems oplos nie. Die universe werk mos maar nou one time so. By Caley se kar gekom, klim Waanie haastig in en por haar aan om te ry. Hy loer ’n paar keer in die rondte om seker te maak dat hulle nie agtervolg was nie. “You’re making me nervous, yor,” prostesteer Caley in ’n skril -stemmetjie wat Waanie gruwelik irriteer. Op daai oomblik besef hy hoekom hy haar nie ’n oomblik gemis het toe hy in die tronk was nie. In haar haas om weg te trek ry Caley byna voor ’n afleweringslorrietjie in. Dié driver hoot dat dit klap, maar Caley ry al aan, met Waanie wat sy middelvinger by die karvenster regop in die lug laat afkoel. Nie ver van daar nie staar ’n vrou die kar agterna. Haar oë trek op skrefies soos wat sy Caley se kar se nommerplaat memoriseer ...