DIE Mumbai Indians (MI) Cape Town se eerste seisoen in die nuwe glansryke T20-kriekettoernooi, die SA20, is een wat hulle liefs sal wil vergeet. Dié Wes-Kaapse span se kanse om die uitspeelrondes van dié toernooi te haal is Saterdagaand op Centurion tot ‘n einde gebring nadat die Pretoria Capitals met een paaltjies gewen het. MI Cape Town speel Maandag in hul laaste wedstryd van die groepfase teen die Joburg Super Kings op die Wanderers, maar dit sal bloot net vir ‘n bietjie aansien wees. En om waarskynlik die Super Kings se kanse om self vir die uitspeelrondes te kwalifiseer, deurmekaar te krap. Soos sake tans staan, lyk dit asof MI Cape Town die eerste seisoen in die SA20 in die laaste plek op die punteleer gaan voltoooi. Daar was groot dinge van dié span verwag, met sterspelers soos Engeland se Sam Curran (beste speler in die onlangse T20 World Cup in Australie), Kagiso Rabada (Suid-Afrika), Rashid Khan (Afganistan, kaptein) en die belowende SA jongeling Dewald Brevis in sy geledere. Ongelukkig kon dié Kaapse franchise nooit regtig tot sy reg kom nie. En Saterdag was dit dieselfde ou storie waar verskeie staatmakers nie regtig hul kant gebring het nie. Rassie van Dussen kan ten minste in die kolfdepartement tevrede voel nadat sy 51 lopies van 29 balle die MI Cape Town gehelp het om 159 almal uit in hul 20 boulbeurte aan te teken. Curran (3/26) was MI Cape Town se uitblinker met die bal, maar dit was aan die einde nooit genoeg om te verhoed dat die Capitals die wentotaal van 160 bereik nie. MI Cape Town verdien egter krediet vir tot die bitteinde veg, met die Capitals se kolfbeurt wat ook ’n ineenstorting beleef het. Josh Little sou egter van die laaste aflewering van die wedstryd die bal wegkry om die nodige twee lopies vir die wen te behaal. Dit is die Capitals se sesde sege in agt wedstryde en maak hulle die groot gunsteling om as die eerste wenner van die SA20 gekroon te word. Die Kaapse hoop vir sukes rus nou met die Paarl Royals wat Sondag op die Wanderers teen die Super Kings te staan kom. ‘n Wen hier sal die Royals se plek in die uitspeelrondes sement. Dié wedstryd begin 13:30, met die kragmeting tussen die Capitals en Durban Super Giants wat 17:30 begin. Albei wedstryde word op SuperSport Cricket (212) uitgesaai.