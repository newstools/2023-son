MEER as ’n week is verby en geen verdagtes is nog vasgetrek vir die skietmoord op ’n amptenaar van die Stad Kaapstad nie. Wendy Kloppers (48) is verlede Donderdag in haar voertuig by ’n konstruksieterrein van die Stad in Delft doodgeskiet, vermoedelik deur ’n konstruksie-mafia. Die Stad bied nou ’n stewige beloning van R100 000 aan vir inligting wat kan lei tot die arrestasie van die verdagtes. Kloppers, wat verskeie skietwonde opgedoen het, was aan diens toe sy op die hoek van Magalies- en Mandarastraat doodgeskiet is. Dié skok-moord kom ná ’n reeks aanvalle deur ’n sogenaamde konstruksie-mafia op die Stad se bouprojekte. Geordin Hill-Lewis, mayor van Kaapstad, sê hoewel die motief vir die skietery onduidelik is, is dit deel van gewelddadige aksies wat op die behuisingsprojek gerig is. “Ons voel verpletter as ’n organisasie en het ’n duidelike boodskap vir die Delft-gemeenskap en die toekomstige begunstigdes van hierdie behuisingsprojek. “Die publiek moet ons help om die moordenaars te vind en help om hierdie behuisingsprojek te beskerm sodat dit nie ontspoor word nie. “Ons sal nie geïntimideer word deur selfsugtige boewe nie. “Ons het ’n missie om broodnodige behuising te lewer aan ons armste gemeenskappe, wat dit regtig nodig het,” het Hill-Lewis gesê. Malusi Booi, mayco-lid vir Menslike Nedersettings, het gesê ’n aksieplan is bekend gestel op dieselfde dag van die skietmoord op Kloppers. Booi het verduidelik dat hierdie sespunt-plan geloods is om die Stad se behuisingsprojekte te beskerm teen ’n toename in voorvalle van misdadigheid. “Ons het ’n begroting van R2,8 miljard menslike nedersettings om oor drie jaar te bestee, en verlede jaar het ons ’n besteding van 97% gehad ondanks al die uitdagings. “Tans word ons gekonfronteer met afpersing, misdadigheid, vandalisme, gemeenskapsonrus en onwettige besetting, wat sowat R1 miljard se projekte oor die metro heen bedreig,” het Booi gesê. Hy voeg by dat die polisie misdadige voorvalle by 12 behuisingsprojekte ondersoek en sê die bedreiging van hierdie projekte het ongeveer 4 500 behuisingsbegunstigdes geraak. Booi het verduidelik dat die plan in noue samewerking met die polisie en die Nasionale Vervolgingsgesag toegepas word om pogings te versterk om misdadigers aan te kla en sekuriteit by die behuisingsprojekte te verbeter. Booi sê verder dat die terrein waar Kloppers vermoor is, is om veiligheidsredes tydelik gesluit. “Die Stad sal verskeie stappe oorweeg om die projek weer aan die gang te kry. “Die Stad sal voortgaan om ons sespunt-plan na te streef om die voorvalle van geweld, misdadigheid en afpersing by ons behuisingsprojekte te help verminder. Ons is absoluut hartseer deur hierdie jongste gebeure in Delft. Noodoproep “Behalwe die R100 000-beloning vir inligting om die moordenaars van ons personeellid suksesvol te vervolg, bied ons in die algemeen ook belonings van R5 000 aan vir inligting wat lei tot arrestasies van enigiemand wat die Stad se behuisingsprojekte teiken met afpersing en geweld oor die metro heen,” het Booi bygevoeg. AO Joseph Swartbooi, ’n polisiewoordvoerder, het gister gesê beamptes het op ’n noodoproep van ’n skietery gereageer en toe hulle op die toneel aankom, het hulle die liggaam van ’n vrou in ’n voertuig gevind. “Die 48-jarige vrou is deur die mediese personeel op die toneel dood verklaar. “Nog ’n vrou wat teenwoordig was, het ook beserings opgedoen as gevolg van die skote en is na ’n nabygeleë hospitaal geneem vir mediese behandeling,” het Swartbooi gesê. Hy sê die verdagtes het van die toneel gevlug, en moet nog in hegtenis geneem word. “Die polisie ondersoek tans die skietery en die motief vir die aanval.”