BONNIEVALE. – ’n Swerm bye was die oorsaak dat ’n vierjarige seuntjie in ’n plaasdam verdrink het. Die tragiese voorval het Saterdag tydens skemer op die plaas Van Wyk enkele meters van die seuntjie se plaashuisie plaasgevind. Son het inligting ontvang dat die klonkie en sy maatjies laatmiddag op die plaas gespeel het toe daar skielik ’n swerm bye op hulle toesak. Die kinders het in verskillende rigtings weggehol om weg te kom van die bye. Klein Kayden Rossouw het toe in die rigting van die plaasdam gehol en toe daarin geval. Daar word nou bespiegel dat hy skuiling in die dam gaan soek het om weg van die bye te kom en toe verdrink het. Die maatjies het later weer na hul speelplek teruggekeer en toe ontdek dat hul maatjie nie daar is nie. Hulle het hom toe aangetref waar hy op die water in die dam dryf. Hulle het onmiddellik die seuntjie se ma in kennis gaan stel en van die plaasmense het dadelik kom help om die seuntjie uit die water te kry. Daar was egter niks wat vir die kind gedoen kon word nie. Die paramedics was ook binne minute op die toneel en hulle het toe die allermoeilikste taak gehad om aan die mammie oor te dra dat haar seuntjie oorlede is. Die inwoners van die plaas is in ’n toestand en vertel dat die seuntjie ’n liefdevolle outjie was wat baie lief was om met sy maats te speel. Son verneem dat daar gereeld bye in die omgewing uithou. In hierdie stadium is dit nog onduidelik of die kinders dalk die bye gesteur het en toe weghol toe die bye op hulle toesak. Die ander kinders is gelukkig nie deur die bye gesteek nie. AO Joseph Swartbooi, ’n polisiewoordvoerder, het die verdrinking van ’n seuntjie bevestig. Swartbooi sê toe die polisie sowat 19:35 op die toneel kom, het hulle die liggaam van die seun by die dam aangetref. Swartbooi sê die seuntjie is op die toneel dood verklaar. Volgens Swartbooi het die oorledene en sy maats by die dam gespeel toe hulle deur bye aangeval is. Die kinders het in verskeie rigtings gehardloop en toe hulle terugkom, het hulle die seuntjie in die water ontdek. Hy sê die oorsaak van die seuntjie se dood word ondersoek.