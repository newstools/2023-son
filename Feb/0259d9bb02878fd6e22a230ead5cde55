DIE Engelse sokkerklub Tottenham Hotspur sal ’n onbepaalde tydperk lank sonder sy manager, Antonio Conte, langs die kantlyn moet klaarkom. Spurs het luidens ’n verklaring onthul Conte (53) moet ’n operasie ondergaan. Dié Italianer se galblaas gaan verwyder word en hy sal vir eers ’n blaaskans vat van sy rol as manager van Spurs. “Antonio Conte het onlangs siek begin voel en erge maagpyn begin ervaar,” het die klub onthul. Uitgeskakel “In ’n (mediese) ondersoek is vasgestel dat hy aan cholecystitis (swelling van die galblaas) ly, en hy geopereer sal moet word om die galblaas te laat verwyder, waarna hy ’n herstel­periode sal ondergaan.” Conte was nog op sy pos toe Spurs die afgelope naweek vir Preston North End met 3-0 in die vierde ronde van die FA Cup uitgeskakel het. Spurs maak Sondag ’n terugkeer tot aksie in die Engelse Premierliga wanneer hulle in ’n tuiswedstryd teen Manchester City te staan kom. Spurs is met 36 punte ná 21 wedstryde tans vyfde op die punteleer van die Engelse Premierliga.