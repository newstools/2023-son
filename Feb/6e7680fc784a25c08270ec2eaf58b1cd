ASHTON. — Die plaasboer Colin Conradie (51) en sy medebeskuldigdes het Donderdag weer ’n vlugtige verskyning in die plaaslike landdroshof kom maak. Conradie en twee van sy plaaswerkers, Andrew Wagenaar (48) en Wilhelm Lourens (28), word van moord aangekla, wat hulle na bewering in 2016 gepleeg het. Die slagoffer was Duane Fortuin, ’n 29-jarige man wat glo teerpale op Conradie se plaas wou steel, maar toe na bewering deur Wagenaar op heter daad betrap is. Tjommie Fortuin het ook in daardie stadium ’n tjommie saam met hom gehad wat gehelp het om die pale weg te dra. Dié tjommie, wie se naam nog nie in die hof uitgekom het nie, sal na verwagting later in die hofsaak kom getuig oor wat op die noodlottige dag afgespeel het. Die hof het verlede jaar gehoor hoe die drie beskuldigdes Fortuin agterop ’n plaasbakkie gelaai het nadat hulle hom na bewering aangerand het. Daarna het hulle na bewering kilometers ver in die rigting van die Stormsrivier-pad gery en Fortuin daar vir dood gaan neergooi. Fortuin het egter oorleef, maar het later aan sy wonde beswyk. ’n Ondersoekbeampte in die saak het vroeër getuig dat die bakkie die volgende oggend silwerskoon gemaak is. Die bakkie se nommerplate was volgens dié ondersoekbeampte ook verander. Die verdediging vir al drie beskuldigdes hamer daarop dat hulle kliënte onskuldig is en dat hulle nie vir die dood van Fortuin verantwoordelik is nie. Fortuin se ma, Annie Fortuin, is nog by elke hofdag baie emosioneel en sê sy soek net geregtigheid vir haar seun se dood. Billy Claasen, ’n gemeenskapsaktivis, staan die Fortuin-familie ook elke hofdag by. Met die verdagtes se verskyning gister het Conradie alles moontlik gedoen om die media te ontwyk deur die hofgebou by ’n agterdeur binne te kom. Conradie het aan die hof gesê dat dit by tye vir hom onmoontlik is om soggens en saans by die cop shop te gaan aanmeld. Hy en sy medebeskuldigdes se borgtogvoorwaardes bepaal dat hulle soggens en saans by hulle onderskeie polisiestasies moet aanmeld. Conradie het in die hof aangevoer dat hy soms dringende vergaderings moet bywoon, wat dit dan vir hom moeilik maak om by die polisiestasie uit te kom. Die saak is tot 4 April uitgestel, wanneer die hof ’n besluit oor Conradie se pleidooi sal maak. Getuies sal na verwagting ook geroep word om te kom getuig.