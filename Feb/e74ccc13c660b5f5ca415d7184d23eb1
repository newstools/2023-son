’N VROU is Woensdagoggend in Hanover Park raak geskiet terwyl sy haar kind skool toe geneem het. Die voorval het in Hanover Park-laan gebeur, oorkant die Dawood-slaghuis. Die vrou is raak geskiet toe sy in die gangsters se kruisvuur beland het. Die kinders moes inderhaas hardloop vir skuiling toe die skote begin klap het. Volgens Kashiefa Mohammed van die Philippi gemeenskapspolisiëringsforum word skoolkinders geteiken oor hulle in red zones woon. Sy beweer ’n motoris het ook ’n ongeluk gemaak toe die skote begin klap en die bestuurder amper in die skool se heining vasgery het. Mohammed sê: “Die gemeenskap kan die bendegeweld stop as hulle saamstaan. “Ouers stuur hulle kinders skool toe en weet nie of hulle gaan terugkom nie, want die gangsters skiet onskuldige mense. Gatvol “Die gemeenskap is gatvol van die gangsters wat so skiet en onskuldige mense se lewe neem.” Saterdag helder oordag is Joshua van Reenen (18) doodgeskiet. Maandagoggend is Shane Engel ook in sy huis in Hanover Park doodgeskiet. Engel moes, na verneem word, die betrokke dag in die hof gaan getuig het. Daar word vermoed dat sy skietdood ’n hit was om te keer dat hy gaan getuig. Niemand is nog vir enige van die moorde gearresteer nie..