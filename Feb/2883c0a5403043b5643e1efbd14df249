HI, SONLANDERS. Lucien en die vreemde vrou gewaar die polisiebedrywigheid daar op die strand. Hulle sluip na sy voertuig om die draai, maar word opgemerk deur die vrou se agtervolgers. Hulle skiet op die voertuig toe Lucien uit die parkeerarea jaag. Lucien jaag uit die dorp uit en toe hulle hul agtervolgers gewaar, spring die vrou agter die stuur in. Nou is die agtervolgers op hulle, en rig so in die ry ’n vuurwapen op Lucien en die vrou se koppe. Lees nou verder aan die voorlaaste hoofstuk van Salmon Smith se spanningvolle verhaal, ‘Die Vreemde Vrou’. LUCIEN se oë rek soos pierings toe hy die pistool op hulle gerig sien. Een van hul agtervolgers se voertuie het nou langs hulle opgetrek, terwyl die ander voertuig kort op hul stert bly sit. Die skurk in die passasiersitplek van die voertuig langs hulle se gesig is graniethard terwyl sy vinger om die sneller krul. Dit is nou ’n jaagtog om lewe en dood. Tot sy skok merk Lucien op hoe kalm die vreemde vrou is wat agter sy kar se stuur sit. “O jarriiiie! Hulle gaan ons skiet!” gil hy hardop in haar ore. “Hou jou bek en sit aan jou safety belt!” gil die vrou. Maar nog voordat Lucien kan reageer, trek sy die handbriek op en swaai die stuurwiel na regs. Die kar tol in die rondte, met Lucien wat al gillend rondval. Die move vang die skurke hier langs hulle onkant. Die bestuurder swenk woes uit die pad van die tollende kar, maar misgis hom met die gruis hier op die rand van die pad. Hy verloor beheer en in plaas van die rempedaal trap hy die petrolpedaal diep in. Hul kar skiet vorentoe, van die pad af en rol ’n paar keer voordat dit met ’n slag in ’n stormwater-betonsloot beland. ’n Harde slag weergalm deur die stil gebied toe die kar ontplof en altwee insittendes in ’n vlamme hel omhul. Intussen hang die ander twee skurke in die ander voertuig nie slange. Hulle laat loop op Lucien se kar. Die koeëls trek skadeloos deur die kar, maar ongelukkig tref van die koeëls tref die enjinblok. Die vrou kry toe weer beheer oor die voertuig en gooi dit in tweede rat. Maar sy kom nie ver voordat ’n geluid uit die enjin opklink en die kar doodsmoor. “Bliksem!” gil sy dit uit. Die momentum neem hulle nog so ’n entjie voordat die kar van die pad loop en teen ’n boom tot stilstand kom. “My kar!” gil Lucien dit hardop uit. “Jou kar se moer! Kom, ons moet uit!” gil die vrou terug en kry hom aan sy kraag beet. Sy trek hom uit die voertuig, op die oomblik toe die ander skurke met skreeuende bande ’n ent verby hulle tot stilstand kom. “Hardloop!” gil sy op Lucien en sy gee sommer die pas lekker stewig aan deur die donker veld. Koeëls fluit verby hul koppe terwyl hulle soos springbokkies blindelings ’n rigting inhardloop. Hul twee agtervolgers kom al skietend agterna gehardloop. Die vrou besef dat sy daadwerklik iets moet doen om hulle altwee van ’n gewisse dood te red. Skielik verdwyn die aarde onder hulle. Hulle val dat hulle hik op die bodem van ’n donker donga. Hulle het dit nie eens gesien nie. Sy herstel vinnig en vou blitssnel haar hand om Lucien se mond toe hy luidkeels sy pyn en lyding wou uitbasuin. “Sjuut!” beveel sy hom. Sy haal stadig haar hand van sy mond af weg. Toe beduie sy aan hom om haar te volg. Sy seil so stil as moontlik op haar maag al in die donga op. Vreesbevange volg Lucien haar voorbeeld. Veraf hoor hulle hoe hul agtervolgers aangestorm kom. “Hey, where did they disappear to?” klink ’n stem skielik op. “Watch out, here’s a ditch!” kom dit van die ander een. ’n Stilte daal neer oor die veld. Die vrou besef dat haar vyande nou weet dat hulle hulle iewers hier in die donga bevind. Hulle smee natuurlik nou planne om hulle hier vas te trek. Haar fyn gehoor tel die geluid op toe hulle verder terug in die donga inspring. Hier agter haar klink Lucien se benoude bors op soos hy uitasem agterna kruip. Voor hulle is ’n sytak van ’n sloot wat by die donga aansluit. Sy besluit toe op ’n plan. Sy beduie fluisterend aan Lucien: “Trek gou uit jou T-shirt.” Sy voeg sommer self die daad by die woord toe hy nog talm. Sy rol toe die T-shirt soos ’n dun tou in haar hande, gryp die twee punte vas en toets die krag daarvan. Sy beduie toe aan Lucien om solank in die sytak te gaan skuil. Toe wip sy uit die donga en kruip weer so sag soos ’n kat al op die wal van die donga langs terug na waar hulle vandaan gekom het. ’n Entjie van haar af hoor sy hul agtervolgers se sagte voetval. Sy wag totdat hulle reg onder haar is, toe loer sy oor die kant van die donga. Sy sien dat die twee skurke so ’n paar meter agter mekaar loop, vuurwapens gereed in hul hande. Hulle is so gefokus op die donga dat hulle haar nie eens raaksien. Sy wag net totdat die voorste een ’n entjie verby haar beweeg. Sy klem toe die opgerolde T-shirt se punte styf in haar hande vas en handel stil en blitsvinnig. Sy gooi dit oor die agterste een se kop en trek dit styf om sy keel. Sy span al haar kragte in toe hy begin spartel. Sy hoor die dowwe geluid toe die kraakbeen van sy gorrelpyp kraak. Die skurk gee ’n doodsroggel voordat sy kop slap vorentoe val. Die ander skurk is nog onbewus van wat hier agter hom aangaan. Hy is nou net gefokus op hul teiken in die donga. Teen die tyd dat hy besef dat hy alleen is, begin hy paniekbevange raak. “Agent 227? Where are you?!” fluister hy dringend na agter. Toe hy geen antwoord kry nie, besef hy dat hier nou groot fout is. Hy versnel sy pas. Hy moet nou net ’n plek kry, waar hy vinnig uit die donga kan kom om op gelyke grond te kom. Hy besef nou eers dat dit eintlik dom van hulle was om hier in ’n donker sloot een van die gevaarlikste vroumense wat hy ken, te agtervolg. Sy ken elke trick in die boek as dit kom by battles. Hy sien toe die sytak van ’n sloot hier voor hom. Hy haas hom tot daar en skrik hom boeglam toe hy op Lucien afkom waar dié om die draai skuil. Hy herstel vinnig toe hy agterkom dat die man ongewapen is en nog boonop vrekbang is. Hy rig sy vuurwapen op hom. “Where is she?!” vra hy. Lucien steek sy hande instinktief in die lug op. “I-I d-don’t know, Sir!” stotter hy. “You lie!” bulder die skurk en druk die vuurwapen teen Lucien se voorkop. Sy vinger krul om die sneller en ’n dowwe skoot klink op soos die koeël deur die silencer beweeg na sy teiken.