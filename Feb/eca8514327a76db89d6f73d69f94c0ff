MOORDE in die Wes-Kaap neem net toe. Woensdagaand in Brooklyn, Milnerton, is ’n 21-jarige man koelbloedig doodgeskiet. Tydens dieselfde skietvoorval is nog twee mans gewond. Die misdaadstatistieke tussen Oktober en Desember 2022 toon moorde het met 13% toegeneem en pogings tot moord met 15%. Volgens Ndakhe Gwala, ’n polisiewoordvoerder, het die voorval op die hoek van Sheridan-straat en Koeberg-weg plaasgevind. Gwala sê: “Die mans het na ’n huis in Brooklyn gegaan om ’n gesteelde selfoon te gaan haal. Die verdagte het op die mans losgebrand en een noodlottig gewond. “Die ander gewonde mans het na die polisiestasie gery waar hulle na die hospitaal geneem is.” Francina Lukas, provinsiale voorsitter van die Wes-Kaapse polisieraad, het hulle sterk uitgespreek oor die toename in moorde en geweldsmisdade met die onlangse misdaadstatistieke wat vrygestel is. Die statistieke toon ook ’n skerp toename in moorde vir Mfuleni, wat deur Delft, Nyanga, Kraaifontein en Harare gevolg word. In Mitchells Plain is die meeste gevalle van onwettige besit van vuurwapens en ammunisie aangemeld. Delft volg kort op hul hakke. Bandiete Volgens die polisieraad moet daar meer samewerking tussen die polisie, wetstoepassers en die regstelsel wees. Bandiete, wat op parool vrygelaat word, moet ook meer gereeld gemonitor word. Daar moet ook gekyk word na ’n tekort aan mannekrag en polisiehulpbronne. Die polisie word ook aangemoedig om beter met die gemeenskap en polisiëringsforums te werk en sodoende misdaad te bekamp. Die cops het ’n moord en poging tot moordsaak geopen.