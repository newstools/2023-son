FANS kan hulle regmaak vir hope lag en lekker musiek. Die talentvolle broers, Emo en sy ouer broer, Loukmaan Adams, is gereed om fans meer insig te gee in hul verhouding as broers met ’n splinternuwe show, Two of a Kind. Dié twee is bekend daarvoor dat hulle deur die jare baie keer saam opgetree het, nadat hulle shows soos Kinnes Vannie Ses en later Brother Love gedoen het. Maar noudat hulle ouer is, het albei van hulle baie meer verantwoordelikheid gekry, veral ná hul gesinne gegroei het. Daarom is Two of a Kind iets waaroor ouboet Loukmaan baie opgewonde is om oor te praat. “Die show gaan oor familie. Dit sal handel oor hoe ons ontwikkel het en dinge soos die pandemie hanteer het. Vir ons gaan dit oor die kleiner dinge in die lewe, wat ons voel baie belangrik is,” verduidelik hy. “Ek en Emo het hierdie idee ’n jaar gelede begin. Dit was destyds ’n klein konsep, so ons het dit vir 100 mense by plekke soos hotelle opgevoer, maar hierdie keer het ons gevoel ‘hoekom doen ons dit nie in ’n plek waar ons dit met meer gesinne kan gesels nie’. “Ek dink mense het altyd gewonder wat sou gebeur ná Brother Love, waar ons gepraat het oor ons kinderdae. “Maar Two of a Kind sal oor ons as Pa’s wees en hoe ons deur daai challenges kom.” Emo voeg by dat dit altyd wonderlik is om saam met Loukmaan te werk. Hy sê omdat hulle mekaar so goed ken, is daar altyd oomblikke waar die een na die ander kyk en weet wat hy dink, wat nogal cool is. Die show sal dus mekaar se individualiteit vier. Verder sal daar ook twee surprise appearances wees. En, hoewel hulle nie deur bloed verwant is nie, kom Maurice Paige en Theodore Jantjies al ’n lang pad sedert hul kinderjare in Heidelberg. Maurice sê: “Ek is opgewonde en oorweldig, maar terselfdertyd het ek, Theo, Emo en Loukmaan, almal iets in gemeen. “Hierdie ouens is legendes. Ons het hulle van kleins af gevolg. “Mense kan verwag dat ek en Theo die program oorneem. “Die enigste ding wat ons nie sal doen nie, is om te sing, want ons wil nie die Adams-broers insult nie, ons is op die ou end die beter sangers.” Die show word môre om 17:30 by die Du Kloof Lodge aangebied. Kaartjies vir die show kos R180 en kan by Quicket gekoop word.