Liewe Antie Mona EK KAN nie onthou wanneer laas ek net geglimlag en die lewe geniet het nie. Ek voel al skoons oud van die stres en probleme. As dit nie my man is nie, dan is dit my meisiekind wat eenvoudig nie wil regsê nie. Sy is al 23 jaar oud, maar dis asof sy nie enige doel en rigting in die lewe het nie. Van verder studeer wil sy eenvoudig niks weet nie. Dis elke dag se geslaap tot die son waar skyn. Naweke verdwyn sy met haar vriende en kom eers Sondagaande tuis. Dan word daar weer die hele Maandag gelê soos iemand wat dood is. Sy het ’n boyfriend wat ook nie veel in die lewe doen behalwe leeglê nie. Sy ouers is ryk. So, hy kan seker afford om heeldag niks te doen nie. Maar ons, nes baie ander, sukkel maar om aan alles te kom. Ons het deur die jare swaar betaal aan ’n studiepolis wat nou nie gebruik word nie. Elke jaar sê my dogter sy is nog nie gereed om te gaan studeer nie, of dat sy nog nie weet in watter rigtings sy wil studeer nie. Maar elke naweek is sy soos ’n paartie-animal sonder brieke. Dít kry sy seker van haar pa, want dié is net so ’n las vir my. In die week kry jy hom nie uit die huis uit nie. Dis net werk toe, dan dwaal hy hier rond. Maar as Vrydae aangebreek het, is dit asof die duiwel los is in hom. Dan kom hy met ’n klompie drank huis toe en suip die hele naweek om. Antie, hy vat my nie eens meer uit vir lunch of iets nie. As hy braai, dan is dit omdat hy verskoning soek om te suip. As hy TV kyk, sit en suip hy. Hy drink van die Saterdagoggend vroeg totdat hy sommer met die glas in die hand aan die tiep raak. Sondagoggend vroeg is dit weer so tot laat die aand. Elke Maandag vrot hy na drank as hy moet gaan werk. Ek is al so moeg van praat met hulle, Antie. Dit lyk nie of hulle my kop toe vat nie. My dogter sê reguit dis haar lewe en ek is outyds. My man brom net, maar as hy drank in sy gat het, dan moet ek hoor ek wil van hom ’n kleintjie maak. Dit is glad nie meer ’n plesier vir my om naweke by die huis te wees nie. Dit voel ook nie meer vir my of ek ’n gesin het nie. Gaan ek aan oor niks? My vriendin sê ek moet dankbaar wees dat my man nie soos hare elke week­end verdwyn en eers Maandagoggende voor werk in die huis kom nie. —Anoniem, WhatsApp Antie kan nie een ding sien waaroor jy dankbaar kan wees nie. Aan die een kant sit jy met ’n dogter wat geen drive in die lewe het nie. Sulke mense wat net in die “now” wil leef, besef nie dat tyd nie stilstaan nie en dat jy vir die toekoms moet beplan nie. Sy kan nie die sacrifices wat jy deur die jare gemaak het so onder haar voete vertrap nie. Daar is jongmense wat so graag verder wou studeer, maar die finansies was nie daar nie. Hier sit die jong mêrrim met geld available, maar weet kamma nie wat sy wil gaan swot nie. Een of ander tyd sal sy moet leer om responsible te wees. As sy nie haar mind kan opmaak oor die rigting waarin sy wil studeer nie, sal sy ten minste vir haar ’n tydelike werk moet kry. Nie net om haarself besig te hou nie, maar ook verantwoordelikheid aan te leer. Maak daai voorstel. As sy lui is en teen die karre skop, stel haar voor ’n ultimatum: óf sy begin haar lewe in orde kry óf sy kry vir haar ’n ander hotel waar sy net naweke uitkruip. Wat jou man betref, hoef jy nie by die huis te sit en te kyk hoe hy met die visse kompeteer as dit by suip kom nie. Mense wat so drink, kan baie anti-social wees. Hy wil niks anders doen behalwe om sy naweke weg te drink nie. En hy sien natuurlik niks verkeerd daarmee nie. Dit beteken nie dat jou social life moet stilstaan nie. Maak planne met jou vriendinne om uit te gaan en sosiaal te verkeer. Dalk laat dit hom sommer ook besef dat julle besig is om verby mekaar te leef.